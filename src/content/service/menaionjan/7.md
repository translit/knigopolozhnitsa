---
title: "Послѣ́дованїе часѡ́въ, пѣва́емыхъ въ на́вечерїи просвѣще́нїѧ"
navigation:
  key: service-menaionjan-7
  title: "Послѣ́дованїе часѡ́въ, пѣва́емыхъ въ на́вечерїи просвѣще́нїѧ"
  parent: service-menaionjan
  order: 7
type: "service"
---

# Послѣ́дованїе часѡ́въ, пѣва́емыхъ въ на́вечерїи просвѣще́нїѧ.

<rubric>Въ нача́лѣ втора́гѡ часа̀ зна́менꙋетъ въ кампа́нъ, и҆ собра́вшесѧ во хра́мъ, ѡ҆блачи́тсѧ і҆ере́й въ фелѡ́нь, дїа́конъ же въ стїха́рь. И҆ поставлѧ́етъ параекклисїа́рхъ а҆нало́гїй, ѹ҆кра́шенъ, прѧ́мѡ црⷭ҇кихъ вра́тъ, и҆ вжига́етъ свѣщꙋ̀ на свѣ́щницѣ. І҆ере́й же и҆схо́дитъ со є҆ѵⷢ҇лїемъ во хра́мъ, и҆лѝ въ трапе́зꙋ, црⷭ҇кими враты̀, предходѧ́щꙋ є҆мꙋ̀ дїа́конꙋ съ кади́ломъ. И҆ полага́етъ і҆ере́й ст҃о́е є҆ѵⷢ҇лїе на а҆нало́гѣ, и҆ ста́въ предъ а҆нало́гомъ, твори́тъ нача́ло по ѻ҆бы́чаю, и҆ по нача́лѣ чте́цъ: Сла́ва тебѣ̀, бж҃е на́шъ, сла́ва тебѣ̀. <incipit><red>Ц</red>р҃ю̀ нбⷭ҇ный:</incipit> и҆ прѡ́чаѧ. И҆ по возгла́сѣ, кади́тъ і҆ере́й ст҃о́е є҆ѵⷢ҇лїе на а҆нало́гѣ ѻ҆́крестъ, и҆ про́чыѧ і҆кѡ́ны, и҆ хра́мъ ве́сь, и҆ настоѧ́телѧ, и҆ бра́тїю: Чте́цъ же чте́тъ:</rubric>

## Ѱало́мъ є҃.

<red>Г</red>лаго́лы моѧ̑ внꙋшѝ, гдⷭ҇и, разꙋмѣ́й зва́нїе моѐ. Вонмѝ гла́сꙋ моле́нїѧ моегѡ̀, цр҃ю̀ мо́й и҆ бж҃е мо́й, ꙗ҆́кѡ къ тебѣ̀ помолю́сѧ, гдⷭ҇и. Заꙋ́тра ѹ҆слы́ши гла́съ мо́й, заꙋ́тра предста́нꙋ тѝ, и҆ ѹ҆́зриши мѧ̀. Ꙗ҆́кѡ бг҃ъ не хотѧ́й беззако́нїѧ ты̀ є҆сѝ: не присели́тсѧ къ тебѣ̀ лꙋка́внꙋѧй, нижѐ пребꙋ́дꙋтъ беззакѡ́нницы предъ ѻ҆чи́ма твои́ма: возненави́дѣлъ є҆сѝ всѧ̑, дѣ́лающыѧ беззако́нїе. Погꙋби́ши всѧ̑, глаго́лющыѧ лжꙋ̀, мꙋ́жа крове́й и҆ льсти́ва гнꙋша́етсѧ гдⷭ҇ь. А҆́зъ же, мно́жествомъ ми́лости твоеѧ̀, вни́дꙋ въ до́мъ тво́й, поклоню́сѧ ко хра́мꙋ ст҃о́мꙋ твоемꙋ̀, во стра́сѣ твое́мъ. Гдⷭ҇и, наста́ви мѧ̀ пра́вдою твое́ю, вра̑гъ мои́хъ ра́ди и҆спра́ви предъ тобо́ю пꙋ́ть мо́й. Ꙗ҆́кѡ нѣ́сть во ѹ҆стѣ́хъ и҆́хъ и҆́стины, се́рдце и҆́хъ сꙋ́етно, гро́бъ ѿве́рстъ горта́нь и҆́хъ, ѧ҆зы́ки свои́ми льща́хꙋ. Сꙋдѝ и҆̀мъ, бж҃е, да ѿпадꙋ́тъ ѿ мы́слей свои́хъ, по мно́жествꙋ нече́стїѧ и҆́хъ и҆зри́ни ѧ҆̀, ꙗ҆́кѡ преѡгорчи́ша тѧ̀, гдⷭ҇и. И҆ да возвеселѧ́тсѧ всѝ ѹ҆пова́ющїи на тѧ̀, во вѣ́къ возра́дꙋютсѧ, и҆ всели́шисѧ въ ни́хъ, и҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ. Ꙗ҆́кѡ ты̀ бл҃гослови́ши пра́ведника, гдⷭ҇и: ꙗ҆́кѡ ѻ҆рꙋ́жїемъ бл҃говоле́нїѧ вѣнча́лъ є҆сѝ на́съ.

## Ѱало́мъ к҃в.

<red>Г</red>дⷭ҇ь пасе́тъ мѧ̀, и҆ ничто́же мѧ̀ лиши́тъ. На мѣ́стѣ ѕла́чнѣ, та́мѡ всели́ мѧ, на водѣ̀ поко́йнѣ воспита́ мѧ. Дꙋ́шꙋ мою̀ ѡ҆братѝ, наста́ви мѧ̀ на стєзѝ пра́вды, и҆́мене ра́ди своегѡ̀. А҆́ще бо и҆ пойдꙋ̀ посредѣ̀ сѣ́ни сме́ртныѧ, не ѹ҆бою́сѧ ѕла̀, ꙗ҆́кѡ ты̀ со мно́ю є҆сѝ: же́злъ тво́й и҆ па́лица твоѧ̀, та̑ мѧ̀ ѹ҆тѣ́шиста. Ѹ҆гото́валъ є҆сѝ предо мно́ю трапе́зꙋ, сопроти́въ стꙋжа́ющымъ мнѣ̀, ѹ҆ма́стилъ є҆сѝ є҆ле́омъ главꙋ̀ мою̀, и҆ ча́ша твоѧ̀ ѹ҆поѧва́ющи мѧ̀, ꙗ҆́кѡ держа́вна. И҆ ми́лость твоѧ̀ пожене́тъ мѧ̀ всѧ̑ дни̑ живота̀ моегѡ̀, и҆ є҆́же всели́тимисѧ въ до́мъ гдⷭ҇ень, въ долготꙋ̀ дні́й.

## Ѱало́мъ к҃ѕ.

<red>Г</red>дⷭ҇ь просвѣще́нїе моѐ и҆ сп҃си́тель мо́й, когѡ̀ ѹ҆бою́сѧ; Гдⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ; Внегда̀ приближа́тисѧ на мѧ̀ ѕло́бꙋющымъ, є҆́же снѣ́сти плѡ́ти моѧ̑: ѡ҆скорблѧ́ющїи мѧ̀ и҆ вразѝ моѝ, ті́и и҆знемого́ша и҆ падо́ша. А҆́ще ѡ҆полчи́тсѧ на мѧ̀ по́лкъ, не ѹ҆бои́тсѧ се́рдце моѐ: а҆́ще воста́нетъ на мѧ̀ бра́нь, на него̀ а҆́зъ ѹ҆пова́ю. Є҆ди́но проси́хъ ѿ гдⷭ҇а, то̀ взыщꙋ̀: є҆́же жи́ти мѝ въ домꙋ̀ гдⷭ҇ни всѧ̑ дни̑ живота̀ моегѡ̀: зрѣ́ти мѝ красотꙋ̀ гдⷭ҇ню, и҆ посѣща́ти хра́мъ ст҃ы́й є҆гѡ̀. Ꙗ҆́кѡ скры́ мѧ въ селе́нїи свое́мъ въ де́нь ѕѡ́лъ мои́хъ, покры́ мѧ въ та́йнѣ селе́нїѧ своегѡ̀, на ка́мень вознесе́ мѧ. И҆ ны́нѣ сѐ вознесѐ главꙋ̀ мою̀ на врагѝ моѧ̑, ѡ҆быдо́хъ и҆ пожро́хъ въ селе́нїи є҆гѡ̀ же́ртвꙋ хвале́нїѧ и҆ воскликнове́нїѧ, пою̀ и҆ воспою̀ гдⷭ҇еви. Ѹ҆слы́ши, гдⷭ҇и, гла́съ мо́й, и҆́мже воззва́хъ: поми́лꙋй мѧ̀, и҆ ѹ҆слы́ши мѧ̀. Тебѣ̀ речѐ се́рдце моѐ: гдⷭ҇а взыщꙋ̀. Взыска̀ тебѐ лицѐ моѐ, лица̀ твоегѡ̀, гдⷭ҇и, взыщꙋ̀. Не ѿвратѝ лица̀ твоегѡ̀ ѿ менє̀, и҆ не ѹ҆клони́сѧ гнѣ́вомъ ѿ раба̀ твоегѡ̀: помо́щникъ мо́й бꙋ́ди, не ѿри́ни менє̀ и҆ не ѡ҆ста́ви менє̀, бж҃е, сп҃си́телю мо́й. Ꙗ҆́кѡ ѻ҆те́цъ мо́й и҆ ма́ти моѧ̀ ѡ҆ста́виста мѧ̀: гдⷭ҇ь же воспрїѧ́тъ мѧ̀. Законоположи́ ми, гдⷭ҇и, въ пꙋтѝ твое́мъ, и҆ наста́ви мѧ̀ на стезю̀ пра́вꙋю, вра̑гъ мои́хъ ра́ди. Не преда́ждь менє̀ въ дꙋ́шы стꙋжа́ющихъ мѝ: ꙗ҆́кѡ воста́ша на мѧ̀ свидѣ́телє непра́веднїи, и҆ солга̀ непра́вда себѣ̀. Вѣ́рꙋю ви́дѣти бл҃га̑ѧ гдⷭ҇нѧ на землѝ живы́хъ. Потерпѝ гдⷭ҇а, мꙋжа́йсѧ, и҆ да крѣпи́тсѧ се́рдце твоѐ, и҆ потерпѝ гдⷭ҇а. Сла́ва, и҆ ны́нѣ, А҆ллилꙋ́їа, три́жды. Гдⷭ҇и, поми́лꙋй, три́жды.

<rubric>Сла́ва, тропа́рь, гла́съ д҃:</rubric>

<red>В</red>озвраща́шесѧ и҆ногда̀ і҆ѻрда́нъ рѣка̀ ми́лѡтїю є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый, во ѻ҆́бразъ вои́стиннꙋ кр҃ще́нїѧ, и҆́мже мы̀ текꙋ́щее житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во і҆ѻрда́нѣ ѡ҆свѧти́ти во́ды.

<rubric>И҆ ны́нѣ, бг҃оро́диченъ:</rubric>

<red>Ч</red>то́ тѧ нарече́мъ, ѽ бл҃года́тнаѧ; нб҃о, ꙗ҆́кѡ возсїѧ́ла є҆сѝ сл҃нце пра́вды: ра́й, ꙗ҆́кѡ прозѧбла̀ є҆сѝ цвѣ́тъ нетлѣ́нїѧ: дв҃ꙋ, ꙗ҆́кѡ пребыла̀ є҆сѝ нетлѣ́нна: чⷭ҇тꙋю мт҃рь, ꙗ҆́кѡ и҆мѣ́ла є҆сѝ на ст҃ы́хъ твои́хъ ѡ҆б̾ѧ́тїѧхъ сн҃а, всѣ́хъ бг҃а. Того̀ молѝ спасти́сѧ дꙋша́мъ на́шымъ.

<rubric>Та́же, тропарѝ сїѧ̑ пое́мъ по два́жды, гла́съ и҃. Творе́нїе сѡфро́нїа, патрїа́рха і҆ерⷭ҇ли́мскагѡ:</rubric>

<red>Д</red>не́сь во́дъ ѡ҆свѧща́етсѧ є҆стество̀, и҆ раздѣлѧ́етсѧ і҆ѻрда́нъ, и҆ свои́хъ во́дъ возвраща́етъ стрꙋи̑, влⷣкꙋ зрѧ̀ крещае́ма.

<rubric>И҆ вторы́й ли́къ то́йже тропа́рь безъ припѣ́ва.</rubric>

<rubric>И҆ па́ки пе́рвый ли́къ, припѣ́въ:</rubric>

<rubric class="inline">Сті́хъ:</rubric> <red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.

<red>Ꙗ҆́</red>кѡ чл҃вѣ́къ, на рѣкꙋ̀ прише́лъ є҆сѝ, хрⷭ҇тѐ цр҃ю̀, и҆ ра́бское креще́нїе прїѧ́ти тщи́шисѧ, бл҃же, ѿ прⷣте́чєвꙋ рꙋкꙋ̀, грѣ̑хъ ра́ди на́шихъ, чл҃вѣколю́бче.

<rubric>И҆ вторы́й ли́къ вторы́й припѣ́въ:</rubric>

<red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

<rubric>И҆ па́ки то́йже тропа́рь. Сла́ва:</rubric>

<red>К</red>о гла́сꙋ вопїю́щагѡ въ пꙋсты́ни: ѹ҆гото́вайте пꙋ́ть гдⷭ҇ень, прише́лъ є҆сѝ, гдⷭ҇и, зра́къ ра́бїй прїи́мъ, креще́нїѧ просѧ̀, не вѣ́дый грѣха̀: ви́дѣша тѧ̀ во́ды, и҆ ѹ҆боѧ́шасѧ. Тре́петенъ бы́сть прⷣте́ча, и҆ возопѝ глаго́лѧ: ка́кѡ просвѣти́тъ свѣти́льникъ свѣ́та; ка́кѡ рꙋ́кꙋ положи́тъ ра́бъ на влⷣкꙋ; ѡ҆свѧтѝ менѐ и҆ во́ды, сп҃се, взе́млѧй мі́ра грѣ́хъ.

<rubric>И҆ ны́нѣ, па́ки то́йже.</rubric>

<rubric>Та́же прокі́менъ, гла́съ д҃:</rubric>

<red>И҆</red> возгремѣ̀ съ нб҃сѐ гдⷭ҇ь, и҆ вы́шнїй дадѐ гла́съ сво́й.

<rubric class="inline">Сті́хъ:</rubric> <red>В</red>озлюблю́ тѧ, гдⷭ҇и, крѣ́посте моѧ̀: гдⷭ҇ь ѹ҆твержде́нїе моѐ.

<rubric>Прⷪ҇ро́чества и҆са́їина чте́нїе. (Глава̀ л҃є.)</rubric>

<versal>Т</versal>а́кѡ гл҃го́летъ гдⷭ҇ь: да возвесели́тсѧ пꙋсты́нѧ жа́ждꙋщаѧ да возра́дꙋетсѧ пꙋсты́нѧ, и҆ процвѣте́тъ, ꙗ҆́кѡ крі́нъ, и҆ да прозѧ́бнетъ, и҆ всѧ̑ возвеселѧ́тсѧ. И҆ возра́дꙋютсѧ пꙋсты̑ннаѧ і҆ѻрда́нѡва, и҆ сла́ва лїва́нова дана̀ бы́сть є҆́й, и҆ че́сть карми́лова: и҆ лю́дїе моѝ ѹ҆́зрѧтъ сла́вꙋ гдⷭ҇ню и҆ высотꙋ̀ бж҃їю. Ѹ҆крѣпи́тесѧ рꙋ́ки ѡ҆сла́блєнныѧ, и҆ колѣ̑на разсла́блєннаѧ ѹ҆тѣ́шитесѧ, и҆ рцы́те малодꙋ̑шнымъ мы́слїю: ѹ҆крѣпи́тесѧ и҆ не бо́йтесѧ, сѐ бг҃ъ на́шъ сꙋ́дъ воздае́тъ, то́й прїи́детъ и҆ спасе́тъ на́съ. Тогда̀ ѿве́рзꙋтсѧ ѻ҆чеса̀ слѣпы́хъ, и҆ ѹ҆шеса̀ глꙋхи́хъ ѹ҆слы́шатъ: тогда̀ ско́читъ хромы́й, ꙗ҆́кѡ є҆ле́нь, и҆ ꙗ҆́сенъ бꙋ́детъ ѧ҆зы́къ гꙋгни́выхъ, ꙗ҆́кѡ прорази́сѧ въ пꙋсты́ни вода̀, и҆ де́брь въ землѝ жа́ждꙋщей. И҆ бꙋ́детъ безво́днаѧ въ бла̑та, и҆ въ жа́ждꙋщей землѝ и҆сто́чникъ воды̀ бꙋ́детъ: та́мѡ бꙋ́детъ весе́лїе пти́цъ, водворе́нїе сѵ́рїнѡвъ, и҆ тро́стїй, и҆ бла́та. Та́мѡ бꙋ́детъ пꙋ́ть чи́стъ, и҆ пꙋ́ть ст҃ъ нарече́тсѧ: и҆ не мимои́детъ та́мѡ нечи́стъ, нижѐ бꙋ́детъ та́мѡ пꙋ́ть нечи́стый, разсѣ́ѧннїи же по́йдꙋтъ по немꙋ̀, и҆ не заблꙋ́дѧтъ. И҆ не бꙋ́детъ та́мѡ льва̀, нижѐ ѿ ѕвѣре́й лю́тыхъ взы́детъ на́нь, нижѐ ѡ҆брѧ́щетсѧ та́мѡ: но по́йдꙋтъ по немꙋ̀ и҆зба́вленнїи и҆ собра́ннїи ѿ гдⷭ҇а, и҆ ѡ҆братѧ́тсѧ, и҆ прїи́дꙋтъ въ сїѡ́нъ съ весе́лїемъ и҆ ра́достїю, и҆ весе́лїе вѣ́чное над̾ главо́ю и҆́хъ. Хвала̀ и҆ ра́дованїе и҆ весе́лїе пости́гнетъ и҆̀хъ. Ѿбѣжѐ болѣ́знь, печа́ль и҆ воздыха́нїе.

<rubric>Дѣѧ́нїй ст҃ы́хъ а҆пⷭ҇тѡлъ чте́нїе. (Заⷱ҇. л҃г.)</rubric>

<versal>В</versal>о дни̑ ѻ҆́ны, ꙗ҆́коже скончава́ше і҆ѡа́ннъ тече́нїе, глаго́лаше: кого́ мѧ непщꙋ́ете бы́ти, нѣ́смь а҆́зъ: но сѐ грѧде́тъ по мнѣ̀, є҆мꙋ́же нѣ́смь досто́инъ разрѣши́ти реме́нь сапогꙋ̑ є҆гѡ̀. Мꙋ́жїе бра́тїе, сы́нове ро́да а҆враа́млѧ, и҆ и҆̀же въ ва́съ боѧ́щїисѧ бг҃а, ва́мъ сло́во спасе́нїѧ сегѡ̀ посла́сѧ. Живꙋ́щїи бо во і҆ерⷭ҇ли́мѣ, и҆ кнѧ́зи и҆́хъ сегѡ̀ не разꙋмѣ́вше, и҆ гла́сы прⷪ҇ро́чєскїѧ во всѧ̑ сꙋббѡ́ты чтѡ́мыѧ, ѡ҆сꙋди́вше є҆го̀, и҆спо́лниша. И҆ ни є҆ди́ныѧ вины̀ сме́ртныѧ ѡ҆брѣ́тше, проси́ша ѹ҆ пїла́та ѹ҆би́ти є҆го̀. Ꙗ҆́коже сконча́ша всѧ̑, ꙗ҆̀же ѡ҆ не́мъ пи̑сана, сне́мше съ дре́ва, положи́ша во гро́бѣ. Бг҃ъ же воскресѝ є҆го̀ ѿ ме́ртвыхъ. И҆́же ꙗ҆ви́сѧ на дни̑ мнѡ́ги, совозше́дшымъ съ ни́мъ ѿ галїле́и во і҆ерⷭ҇ли́мъ, и҆̀же ны́нѣ сꙋ́ть свидѣ́телїе є҆гѡ̀ къ лю́демъ. И҆ мы̀ ва́мъ бл҃говѣствꙋ́емъ ѡ҆бѣтова́нїе бы́вшее ко ѻ҆тцє́мъ, ꙗ҆́кѡ сїѐ бг҃ъ и҆спо́лнилъ є҆́сть на́мъ, ча́дѡмъ и҆́хъ, воздви́гъ і҆и҃са.

<red>П</red>ремꙋ́дрость, про́сти ѹ҆слы́шимъ ст҃а́гѡ є҆ѵⷢ҇лїа.

<rubric>Ѿ матѳе́а ст҃а́гѡ є҆ѵⷢ҇лїа чте́нїе. (Заⷱ҇. є҃.)</rubric>

<versal>В</versal>о вре́мѧ ѻ҆́но, прїи́де і҆ѡа́ннъ крⷭ҇ти́тель, проповѣ́дꙋѧ въ пꙋсты́ни і҆ꙋде́йстѣй, и҆ глаго́лѧ: пока́йтесѧ, прибли́жибосѧ црⷭ҇тво нбⷭ҇ное. Се́й бо є҆́сть рече́нный и҆са́їемъ прⷪ҇ро́комъ, глаго́лющимъ: гла́съ вопїю́щагѡ въ пꙋсты́ни, ѹ҆гото́вайте пꙋ́ть гдⷭ҇ень, пра̑вы твори́те стєзѝ є҆гѡ̀. Са́мъ же і҆ѡа́ннъ и҆мѧ́ше ри́зꙋ свою̀ ѿ вла̑съ велблꙋ̑ждь, и҆ по́ѧсъ ѹ҆сме́нъ ѡ҆ чреслѣ́хъ свои́хъ: снѣ́дь же є҆гѡ̀ бѣ̀ прꙋ́жїе и҆ ме́дъ ди́вїй. Тогда̀ и҆схожда́ше къ немꙋ̀ і҆ерⷭ҇ли́ма, и҆ всѧ̀ і҆ꙋде́а, и҆ всѧ̀ страна̀ і҆ѻрда́нскаѧ. И҆ креща́хꙋсѧ во і҆ѻрда́нѣ ѿ негѡ̀, и҆сповѣ́дающе грѣхѝ своѧ̑. Ви́дѣвъ же і҆ѡа́ннъ мнѡ́ги фарїсє́и и҆ саддꙋкє́и, грѧдꙋ́щыѧ на креще́нїе є҆гѡ̀, речѐ и҆̀мъ: рождє́нїѧ є҆хі́днѡва, кто̀ сказа̀ ва́мъ бѣжа́ти ѿ бꙋ́дꙋщагѡ гнѣ́ва; Сотвори́те ѹ҆̀бо плоды̀ достѡ́йны покаѧ́нїѧ. И҆ не начина́йте глаго́лати въ себѣ̀: ѻ҆ц҃а̀ и҆́мамы а҆враа́ма. Глаго́лю бо ва́мъ, ꙗ҆́кѡ мо́жетъ бг҃ъ ѿ ка́менїѧ сегѡ̀ воздви́гнꙋти ча̑да а҆враа́мꙋ. Ѹ҆же́ бо и҆ сѣки́ра при ко́рени дре́ва лежи́тъ: всѧ́ко ѹ҆̀бо дре́во, є҆́же не твори́тъ плода̀ добра̀, посѣка́емо быва́етъ, и҆ во ѻ҆́гнь вметае́мо. А҆́зъ ѹ҆́бѡ креща́ю вы̀ водо́ю въ покаѧ́нїе: грѧды́й же по мнѣ̀, крѣ́плїй менє̀ є҆́сть, є҆мꙋ́же нѣ́смь досто́инъ сапогѝ понестѝ, то́й вы̀ крести́тъ дх҃омъ ст҃ы́мъ.

<rubric class="inline">Та́же:</rubric> <red>С</red>тѡпы̀ моѧ̑ напра́ви по словесѝ твоемꙋ̀, и҆ да не ѡ҆блада́етъ мно́ю всѧ́кое беззако́нїе. И҆зба́ви мѧ̀ ѿ клеветы̀ человѣ́ческїѧ, и҆ сохраню̀ за́пѡвѣди твоѧ̑. Лицѐ твоѐ просвѣтѝ на раба̀ твоего̀, и҆ наꙋчи́ мѧ ѡ҆правда́нїємъ твои̑мъ.

<rubric>Да и҆спо́лнѧтсѧ ѹ҆ста̀ моѧ̑ хвале́нїѧ твоегѡ̀, гдⷭ҇и, ꙗ҆́кѡ да воспою̀ сла́вꙋ твою̀, ве́сь де́нь великолѣ́пїе твоѐ.</rubric>

<incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Свѧще́нникъ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric>Конда́къ, гла́съ д҃:</rubric>

<red>В</red>о стрꙋѧ́хъ дне́сь і҆ѻрда́нскихъ бы́въ гдⷭ҇ь, і҆ѡа́ннꙋ вопїе́тъ: не ѹ҆бо́йсѧ крести́ти мѧ̀, спасти́ бо прїидо́хъ а҆да́ма первозда́ннаго.

<red>Г</red>дⷭ҇и, поми́лꙋй, <rubric class="inline">м҃.</rubric>

<rubric>И҆ моли́твꙋ сїю̀:</rubric>

<versal data-diacritics="true">И҆́</versal>же на всѧ́кое вре́мѧ, и҆ на всѧ́кїй ча́съ, на нб҃сѝ и҆ на землѝ, покланѧ́емый и҆ сла́вимый хрⷭ҇тѐ бж҃е, долготерпѣли́ве, многомлⷭ҇тиве, многобл҃гоꙋтро́бне, и҆́же пра́вєдныѧ любѧ́й, и҆ грѣ̑шныѧ ми́лꙋѧй, и҆́же всѧ̑ зовы́й ко спасе́нїю, ѡ҆бѣща́нїѧ ра́ди бꙋ́дꙋщихъ бла̑гъ: са́мъ, гдⷭ҇и, прїимѝ и҆ на́шѧ въ ча́съ се́й моли̑твы, и҆ и҆спра́ви живо́тъ на́шъ къ за́повѣдемъ твои̑мъ. Дꙋ́шы на́шѧ ѡ҆свѧтѝ, тѣлеса̀ ѡ҆чи́сти, помышлє́нїѧ и҆спра́ви, мы̑сли ѡ҆чи́сти: и҆ и҆зба́ви на́съ ѿ всѧ́кїѧ ско́рби, ѕѡ́лъ и҆ болѣ́зней. Ѡ҆градѝ на́съ ст҃ы́ми твои́ми а҆́гг҃лы, да ѡ҆полче́нїемъ и҆́хъ соблюда́еми и҆ наставлѧ́еми, дости́гнемъ въ соедине́нїе вѣ́ры, и҆ въ ра́зꙋмъ непристꙋ́пныѧ твоеѧ̀ сла́вы: ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<red>Ч</red>естнѣ́йшꙋю херꙋві̑мъ, и҆ сла́внѣйшꙋю безъ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

<red>И҆́</red>менемъ гдⷭ҇нимъ благословѝ, ѻ҆́ч҃е.

<rubric class="inline">Свѧще́нникъ возглаша́етъ:</rubric> <red>Б</red>ж҃е, ѹ҆ще́дри ны̀, и҆ бл҃гослови́ ны, просвѣтѝ лицѐ твоѐ на ны̀, и҆ поми́лꙋй ны̀.

<rubric>Та́же, моли́тва:</rubric>

<red>Х</red>рⷭ҇тѐ, свѣ́те и҆́стинный, просвѣща́ѧй и҆ ѡ҆свѧща́ѧй всѧ́каго человѣ́ка, грѧдꙋ́щаго въ мі́ръ, да зна́менаетсѧ на на́съ свѣ́тъ лица̀ твоегѡ̀, да въ не́мъ ѹ҆́зримъ свѣ́тъ непристꙋ́пный: и҆ и҆спра́ви стѡпы̀ на́шѧ къ дѣ́ланїю за́повѣдей твои́хъ, моли́твами пречⷭ҇тыѧ твоеѧ̀ мт҃ре и҆ всѣ́хъ твои́хъ ст҃ы́хъ, а҆ми́нь.



<rubric>Ча́съ тре́тїй.</rubric>

<incipit><red>П</red>рїиди́те, поклони́мсѧ:</incipit> <rubric class="inline">три́жды.</rubric>

## Ѱало́мъ к҃и.

<red>П</red>ринеси́те гдⷭ҇еви, сы́нове бж҃їи, принеси́те гдⷭ҇еви сы́ны ѻ҆́вни, принеси́те гдⷭ҇еви сла́вꙋ и҆ че́сть. Принеси́те гдⷭ҇еви сла́вꙋ и҆́мени є҆гѡ̀, поклони́тесѧ гдⷭ҇еви во дворѣ̀ ст҃ѣ́мъ є҆гѡ̀. Гла́съ гдⷭ҇ень на вода́хъ: бг҃ъ сла́вы возгремѣ̀, гдⷭ҇ь на вода́хъ мно́гихъ. Гла́съ гдⷭ҇ень въ крѣ́пости: гла́съ гдⷭ҇ень въ великолѣ́пїи. Гла́съ гдⷭ҇а, сокрꙋша́ющагѡ ке́дры, и҆ стры́етъ гдⷭ҇ь ке́дры лїва̑нскїѧ. И҆ и҆стни́тъ ѧ҆̀, ꙗ҆́кѡ тельца̀ лїва́нска, и҆ возлю́бленный, ꙗ҆́кѡ сн҃ъ є҆диноро́жь. Гла́съ гдⷭ҇а, пресѣца́ющагѡ пла́мень ѻ҆гнѧ̀: Гла́съ гдⷭ҇а, стрѧса́ющагѡ пꙋсты́ню, и҆ стрѧсе́тъ гдⷭ҇ь пꙋсты́ню кадді́йскꙋю. Гла́съ гдⷭ҇ень сверша́ющїй є҆ле́ни, и҆ ѿкры́етъ дꙋбра̑вы, и҆ въ хра́мѣ є҆гѡ̀ всѧ́кїй глаго́летъ сла́вꙋ. Гдⷭ҇ь пото́пъ населѧ́етъ. И҆ сѧ́детъ гдⷭ҇ь цр҃ь въ вѣ́къ. Гдⷭ҇ь крѣ́пость лю́демъ свои̑мъ да́стъ: гдⷭ҇ь бл҃гослови́тъ лю́ди своѧ̑ ми́ромъ.

## Ѱало́мъ м҃а.

<red>И҆́</red>мже ѻ҆́бразомъ жела́етъ є҆ле́нь на и҆сто́чники вѡдны́ѧ, си́це жела́етъ дꙋша̀ моѧ̀ къ тебѣ̀, бж҃е. Возжада̀ дꙋша̀ моѧ̀ къ бг҃ꙋ крѣ́пкомꙋ, живо́мꙋ: когда̀ прїидꙋ̀, и҆ ꙗ҆влю́сѧ лицꙋ̀ бж҃їю; Бы́ша сле́зы моѧ̑ мнѣ̀ хлѣ́бъ де́нь и҆ но́щь, внегда̀ глаго́латисѧ мнѣ̀ на всѧ́къ де́нь: гдѣ́ є҆сть бг҃ъ тво́й; Сїѧ̑ помѧнꙋ́хъ, и҆ и҆злїѧ́хъ на мѧ̀ дꙋ́шꙋ мою̀: ꙗ҆́кѡ пройдꙋ̀ въ мѣ́сто селе́нїѧ ди́вна, да́же до до́мꙋ бж҃їѧ, во гла́сѣ ра́дованїѧ и҆ и҆сповѣ́данїѧ шꙋ́ма пра́зднꙋющагѡ. Вскꙋ́ю приско́рбна є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; ѹ҆пова́й на бг҃а, ꙗ҆́кѡ и҆сповѣ́мсѧ є҆мꙋ̀, спасе́нїе лица̀ моегѡ̀, и҆ бг҃ъ мо́й. Ко мнѣ̀ самомꙋ̀ дꙋша̀ моѧ̀ смѧте́сѧ, сегѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски, ѿ горы̀ ма́лыѧ. Бе́здна бе́зднꙋ призыва́етъ во гла́сѣ хлѧ́бїй твои́хъ: всѧ̑ высѡты̀ твоѧ̑ и҆ во́лны твоѧ̑ на мнѣ̀ преидо́ша. Въ де́нь заповѣ́сть гдⷭ҇ь ми́лость свою̀, и҆ но́щїю пѣ́снь є҆гѡ̀ ѿ менє̀, моли́тва бг҃ꙋ живота̀ моегѡ̀. Рекꙋ̀ бг҃ꙋ: застꙋ́пникъ мо́й є҆сѝ, почто́ мѧ забы́лъ є҆сѝ; и҆ вскꙋ́ю сѣ́тꙋѧ хождꙋ̀, внегда̀ ѡ҆скорблѧ́етъ вра́гъ; Внегда̀ сокрꙋша́тисѧ косте́мъ мои̑мъ, поноша́хꙋ мѝ вразѝ моѝ. Внегда̀ глаго́лати и҆̀мъ мнѣ̀ на всѧ́къ де́нь: гдѣ́ є҆сть бг҃ъ тво́й; Вскꙋ́ю приско́рбна є҆сѝ, дꙋшѐ моѧ̀; и҆ вскꙋ́ю смꙋща́еши мѧ̀; ѹ҆пова́й на бг҃а, ꙗ҆́кѡ и҆сповѣ́мсѧ є҆мꙋ̀, спасе́нїе лица̀ моегѡ̀, и҆ бг҃ъ мо́й.

## Ѱало́мъ н҃.

<red>П</red>оми́лꙋй мѧ̀, бж҃е, по вели́цѣй ми́лости твое́й, и҆ по мно́жествꙋ щедро́тъ твои́хъ ѡ҆чи́сти беззако́нїе моѐ. Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀: ꙗ҆́кѡ беззако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое предъ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши, внегда̀ сꙋди́ти тѝ. Се́ бо въ беззако́нїихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ: безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀, и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нїѧ моѧ̑ ѡ҆чи́сти. Се́рдце чи́сто сози́жди во мнѣ̀, бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менє̀. Возда́ждь мѝ ра́дость спасе́нїѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й, бж҃е, бж҃е спасе́нїѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожже́нїѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ, се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆блажѝ, гдⷭ҇и, бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀ бл҃говоли́ши же́ртвꙋ пра́вды, возноше́нїе и҆ всесожега́ємаѧ, тогда̀ возложа́тъ на ѻ҆лта́рь тво́й тельцы̀.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, <rubric class="inline">три́жды.</rubric>

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, тропа́рь, гла́съ д҃:</rubric>

<red>В</red>озвраща́шесѧ и҆ногда̀ і҆ѻрда́нъ рѣка̀ ми́лѡтїю є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый, во ѻ҆́бразъ вои́стиннꙋ креще́нїѧ, и҆́мже мы̀ текꙋ́щее житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во і҆ѻрда́нѣ ѡ҆свѧти́ти во́ды.

<rubric>И҆ ны́нѣ, бг҃оро́диченъ:</rubric>

<red>Б</red>цⷣе, ты̀ є҆сѝ лоза̀ и҆́стиннаѧ, возрасти́вшаѧ на́мъ пло́дъ живота̀, тебѣ̀ мо́лимсѧ, моли́сѧ, влⷣчце, со ст҃ы́ми а҆пⷭ҇лы, поми́ловати дꙋ́шы на́шѧ.

<rubric>Та́же пое́мъ тропарѝ, гла́съ и҃:</rubric>

<red>П</red>рⷣте́чи и҆ крⷭ҇ти́телѧ, и҆ прⷪ҇ро́ка, и҆ па́че всѣ́хъ почте́на прⷪ҇рѡ́къ, трепета́ше ны́нѣ рꙋка̀ десна́ѧ, є҆гда̀ ви́дѣ тебѐ, а҆́гнца бж҃їѧ, ѡ҆чища́ющаго мі́рꙋ согрѣшє́нїѧ, и҆ по́двигомъ ѡ҆держи́мь вопїѧ́ше: не смѣ́ю прикоснꙋ́тисѧ, сло́ве, верхꙋ̀ твоемꙋ̀, са́мъ мѧ̀ ѡ҆ст҃ѝ, и҆ просвѣтѝ, ще́дре: ты́ бо є҆сѝ живо́тъ и҆ свѣ́тъ, и҆ ми́ръ мі́рови. <rubric class="inline">Два́жды.</rubric>

<rubric>Та́же сті́хъ. Гла́съ д҃:</rubric>

<red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.

<red>Т</red>рⷪ҇ца бг҃ъ на́шъ, себѐ на́мъ дне́сь нераздѣ́льнѡ ꙗ҆вѝ: и҆́бо ѻ҆ц҃ъ ꙗ҆вле́ннымъ свидѣ́тельствомъ сро́дства возгласѝ, дх҃ъ же голꙋби́нымъ ѻ҆́бразомъ сни́де съ нб҃съ, сн҃ъ, пречⷭ҇тый ве́рхъ сво́й прⷣте́чи преклонѝ, и҆ кре́щсѧ, человѣ́чество ѿ рабо́ты и҆зба́ви, ꙗ҆́кѡ чл҃вѣколю́бецъ.

<rubric class="inline">Сті́хъ:</rubric> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

<rubric>И҆ па́ки то́йже тропа́рь. Сла́ва, гла́съ є҃:</rubric>

<red>Г</red>рѧды́й съ пло́тїю ко і҆ѻрда́нꙋ, гдⷭ҇и, крⷭ҇ти́тисѧ хотѧ̀ во ѻ҆́бразѣ чл҃вѣ́ка, животода́вче, да прельсти́вшихсѧ на́съ, ꙗ҆́кѡ бл҃гоꙋтро́бенъ, всѧ́кїѧ ко́зни и҆ сѣ́ти ѕмі́евы и҆зба́вивъ, просвѣти́ши, ѿ ѻ҆ц҃а̀ свидѣ́тельствꙋемь: бж҃е́ственный же дх҃ъ голꙋби́нымъ ви́домъ тебѣ̀ предста̀: но вселѝ въ дꙋ́шы на́шѧ того̀, чл҃вѣколю́бче.

<rubric>И҆ ны́нѣ, то́йже.</rubric>

<rubric>Та́же, прокі́менъ, гла́съ ѕ҃:</rubric>

<red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

<rubric class="inline">Сті́хъ:</rubric> <red>Г</red>ла́сомъ мои́мъ ко гдⷭ҇ꙋ воззва́хъ, гла́сомъ мои́мъ къ бг҃ꙋ, и҆ внѧ́тъ мѝ.

<rubric>Прⷪ҇ро́чества и҆са́їина чте́нїе. (Глава̀ а҃.)</rubric>

<versal>Т</versal>а́кѡ гл҃го́летъ гдⷭ҇ь: и҆змы́йтесѧ, и҆ чи́сти бꙋ́дете, ѿими́те лꙋка̑вствїѧ ѿ дꙋ́шъ ва́шихъ предъ ѻ҆чи́ма мои́ма: преста́ните ѿ лꙋка́вствїй ва́шихъ. Наꙋчи́тесѧ до́брое твори́ти, и҆зыщи́те сꙋда̀, и҆зба́вите ѡ҆би́дима, сꙋди́те си́рꙋ, и҆ ѡ҆правди́те вдови́цꙋ. И҆ прїиди́те и҆стѧ́жимсѧ, гл҃го́летъ гдⷭ҇ь: и҆ а҆́ще бꙋ́дꙋтъ грѣсѝ ва́ши, ꙗ҆́кѡ багрѧ́ное, ꙗ҆́кѡ снѣ́гъ, ѹ҆бѣлю̀: а҆́ще же бꙋ́дꙋтъ, ꙗ҆́кѡ червле́ное, ꙗ҆́кѡ во́лнꙋ, ѹ҆бѣлю̀. И҆ а҆́ще хо́щете, и҆ послꙋ́шаете менє̀, бл҃га̑ѧ землѝ снѣ́сте. А҆́ще ли же не хо́щете, нижѐ послꙋ́шаете менє̀, ме́чь ва́съ поѧ́стъ: ѹ҆ста́ бо гдⷭ҇нѧ гл҃го́лаша сїѧ̑.

<rubric>Дѣѧ́нїй ст҃ы́хъ а҆пⷭ҇тѡлъ чте́нїе. (Заⷱ҇. м҃в.)</rubric>

<versal>В</versal>о дни̑ ѻ҆́ны, бы́сть, внегда̀ бы́ти а҆поллѡ́сꙋ въ корі́нѳѣ па́ѵлꙋ же проше́дшꙋ вы̑шнїѧ страны̑, прїитѝ во є҆фе́съ: и҆ ѡ҆брѣ́тъ нѣ̑кїѧ ѹ҆ченикѝ, речѐ къ ни̑мъ: а҆́ще ѹ҆́бѡ дх҃ъ ст҃ъ прїѧ́ли є҆стѐ вѣ́ровавше; ѻ҆ни́ же рѣ́ша къ немꙋ̀: но нижѐ, а҆́ще дх҃ъ ст҃ы́й є҆́сть, слы́шахомъ. Рече́ же къ ни̑мъ: во что̀ ѹ҆́бѡ крести́стесѧ; ѻ҆ни́ же реко́ша: во і҆ѡа́нново креще́нїе. Рече́ же па́ѵелъ: і҆ѡа́ннъ ѹ҆́бѡ крестѝ креще́нїемъ покаѧ́нїѧ, лю́демъ глаго́лѧ: во грѧдꙋ́щаго по не́мъ да вѣ́рꙋютъ, си́рѣчь, во хрⷭ҇та̀ і҆и҃са. Слы́шавше же крести́шасѧ во и҆́мѧ гдⷭ҇а і҆и҃са. И҆ возло́жшꙋ па́ѵлꙋ на нѧ̀ рꙋ́цѣ, прїи́де дх҃ъ ст҃ы́й на нѧ̀: глаго́лахꙋ же ѧ҆зы̑ки, и҆ прⷪ҇ро́чествовахꙋ: бѧ́ше же всѣ́хъ мꙋже́й, ꙗ҆́кѡ двана́десѧть. Вше́дъ же въ со́нмище, дерза́ше, не ѡ҆бинꙋ́ѧсѧ трѝ мѣ́сѧцы бесѣ́дꙋѧ, и҆ ѹ҆вѣрѧ́ѧ, ꙗ҆̀же ѡ҆ црⷭ҇твїи бж҃їи.

<rubric>Є҆ѵⷢ҇лїе ѿ ма́рка. (Заⷱ҇. а҃.)</rubric>

<versal>З</versal>ача́ло є҆ѵⷢ҇лїа і҆и҃са хрⷭ҇та̀, сн҃а бж҃їѧ, ꙗ҆́коже є҆́сть пи́сано во прⷪ҇ро́цѣхъ: сѐ а҆́зъ посыла́ю а҆́гг҃ла моего̀ предъ лице́мъ твои́мъ, и҆́же ѹ҆гото́витъ пꙋ́ть тво́й предъ тобо́ю. Гла́съ вопїю́щагѡ въ пꙋсты́ни: ѹ҆гото́вайте пꙋ́ть гдⷭ҇ень, пра̑вы твори́те стєзѝ є҆гѡ̀. Бы́сть і҆ѡа́ннъ, крестѧ́й въ пꙋсты́ни, и҆ проповѣ́даѧ креще́нїе покаѧ́нїѧ во ѿпꙋще́нїе грѣхѡ́въ. И҆ и҆схожда́ше къ немꙋ̀ всѧ̀ і҆ꙋде́йскаѧ страна̀ и҆ і҆ерⷭ҇ли́млѧне: и҆ креща́хꙋсѧ всѝ во і҆ѻрда́нѣ рѣцѣ̀ ѿ негѡ̀, и҆сповѣ́дающе грѣхѝ своѧ̑. Бѣ́ же і҆ѡа́ннъ, ѡ҆болче́нъ власы̀ вельблꙋ̑жди, и҆ по́ѧсъ ѹ҆сме́нъ ѡ҆ чреслѣ́хъ є҆гѡ̀, и҆ ꙗ҆ды́й а҆крі́ды и҆ ме́дъ ди́вїй. И҆ проповѣ́даше, глаго́лѧ: грѧде́тъ крѣ́плїй менє̀, во слѣ́дъ менє̀, є҆мꙋ́же нѣ́смь досто́инъ, прекло́нсѧ, разрѣши́ти реме́нь сапѡ́гъ є҆гѡ̀. А҆́зъ ѹ҆́бѡ крести́хъ вы̀ водо́ю: то́й же крести́тъ вы̀ дх҃омъ ст҃ы́мъ.

<rubric class="inline">Та́же:</rubric> <red>Г</red>дⷭ҇ь бг҃ъ бл҃гослове́нъ, бл҃гослове́нъ гдⷭ҇ь де́нь днѐ, поспѣши́тъ на́мъ бг҃ъ спасе́нїй на́шихъ, бг҃ъ на́шъ, бг҃ъ спаса́ти.

<incipit><red>Трист҃о́е.</red></incipit> <rubric class="inline">По</rubric> <red>Ѻ҆́</red>ч҃е на́шъ.

<rubric class="inline">І҆ере́й возгла́съ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric>Конда́къ, гла́съ д҃:</rubric>

<red>В</red>о стрꙋѧ́хъ дне́сь і҆ѻрда́нскихъ бы́въ гдⷭ҇ь, і҆ѡа́ннꙋ вопїе́тъ: не ѹ҆бо́йсѧ крести́ти мѧ̀, спасти́ бо прїидо́хъ а҆да́ма первозда́ннаго.

<red>Г</red>дⷭ҇и, поми́лꙋй, <rubric class="inline">м҃.</rubric>

<rubric class="inline">И҆ моли́тва:</rubric> <incipit><red>И҆́</red>же на всѧ́кое вре́мѧ:</incipit>

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<incipit><red>Ч</red>естнѣ́йшꙋю херꙋві̑мъ:</incipit>

<red>И҆́</red>менемъ гдⷭ҇нимъ бл҃гословѝ, ѻ҆́ч҃е.

<rubric class="inline">І҆ере́й:</rubric> <red>М</red>л҃твами ст҃ы́хъ ѻ҆ц҃ъ на́шихъ, гдⷭ҇и і҆и҃се хрⷭ҇тѐ, бж҃е на́шъ, поми́лꙋй на́съ.

<rubric>Та́же, моли́тва:</rubric>

<red>В</red>лⷣко бж҃е, ѻ҆́ч҃е вседержи́телю, гдⷭ҇и сн҃е є҆диноро́дный, і҆и҃се хрⷭ҇тѐ, и҆ ст҃ы́й дш҃е, є҆ди́но бжⷭ҇тво̀, є҆ди́на си́ла, поми́лꙋй мѧ̀ грѣ́шнаго: и҆ и҆́миже вѣ́си сꙋдьба́ми, спаси́ мѧ недосто́йнаго раба̀ твоего̀, ꙗ҆́кѡ бл҃гослове́нъ є҆сѝ во вѣ́ки вѣкѡ́въ, а҆ми́нь.

<rubric>На тре́тїемъ и҆ шесто́мъ часѣ̀ кади́тъ дїа́конъ є҆ѵⷢ҇лїе и҆ і҆кѡ́ны, и҆ настоѧ́телѧ, и҆ ли́ки то́кмѡ.</rubric>



<rubric>Ча́съ шесты́й.</rubric>

<incipit><red>П</red>рїиди́те, поклони́мсѧ:</incipit> <rubric class="inline">три́жды.</rubric>

## Ѱало́мъ ѻ҃г.

<red>В</red>скꙋ́ю, бж҃е, ѿри́нꙋлъ є҆сѝ до конца̀; разгнѣ́васѧ ꙗ҆́рость твоѧ̀ на ѻ҆́вцы па́жити твоеѧ̀; Помѧнѝ со́нмъ тво́й, є҆го́же стѧжа́лъ є҆сѝ и҆спе́рва: и҆зба́вилъ є҆сѝ жезло́мъ достоѧ́нїѧ твоегѡ̀, гора̀ сїѡ́нъ сїѧ̀, въ не́йже всели́лсѧ є҆сѝ: воздви́гни рꙋ́цѣ твоѝ на горды̑ни и҆́хъ въ коне́цъ, є҆ли̑ка лꙋка́внова вра́гъ во ст҃ѣ́мъ твое́мъ. И҆ восхвали́шасѧ ненави́дѧщїи тѧ̀ посредѣ̀ пра́здника твоегѡ̀: положи́ша зна́мєнїѧ своѧ̑, зна́мєнїѧ, и҆ не позна́ша. Ꙗ҆́кѡ во и҆схо́дѣ превы́ше, ꙗ҆́кѡ въ дꙋбра́вѣ дре́вѧнѣ сѣки́рами разсѣко́ша двє́ри є҆гѡ̀ вкꙋ́пѣ: сѣ́чивомъ и҆ ѻ҆ско́рдомъ разрꙋши́ша и҆̀. Возжго́ша ѻ҆гне́мъ ст҃и́ло твоѐ: на землѝ ѡ҆скверни́ша жили́ще и҆́мене твоегѡ̀. Рѣ́ша въ се́рдцѣ свое́мъ ю҆́жики и҆́хъ вкꙋ́пѣ: прїиди́те, и҆ ѿста́вимъ всѧ̑ пра́здники бж҃їѧ ѿ землѝ. Зна́мєнїѧ и҆́хъ не ви́дѣхомъ: нѣ́сть ктомꙋ̀ прⷪ҇ро́ка и҆ на́съ не позна́етъ ктомꙋ̀. Доко́лѣ, бж҃е, поно́ситъ вра́гъ; раздражи́тъ проти́вный и҆́мѧ твоѐ до конца̀; вскꙋ́ю ѿвраща́еши рꙋ́кꙋ твою̀, и҆ десни́цꙋ твою̀ ѿ среды̀ нѣ́дра твоегѡ̀ въ коне́цъ; Бг҃ъ же цр҃ь на́шъ пре́жде вѣ́ка содѣ́ла спасе́нїе посредѣ̀ землѝ. Ты̀ ѹ҆тверди́лъ є҆сѝ си́лою твое́ю мо́ре: ты̀ сте́рлъ є҆сѝ главы̑ ѕмїє́въ въ водѣ̀: ты̀ сокрꙋши́лъ є҆сѝ главꙋ̀ ѕмі́евꙋ, да́лъ є҆сѝ того̀ бра́шно лю́демъ є҆ѳїѡ́пскимъ. Ты̀ расто́рглъ є҆сѝ и҆сто́чники и҆ пото́ки, ты̀ и҆зсꙋши́лъ є҆сѝ рѣ́ки и҆ѳа̑мскїѧ. Тво́й є҆́сть де́нь, и҆ твоѧ̀ є҆́сть но́щь: ты̀ соверши́лъ є҆сѝ зарю̀ и҆ со́лнце. Ты̀ сотвори́лъ є҆сѝ всѧ̑ предѣ́лы землѝ: жа́твꙋ и҆ ве́снꙋ ты̀ созда́лъ є҆сѝ ѧ҆̀. Помѧнѝ сїѧ̑: вра́гъ поносѝ гдⷭ҇еви, и҆ лю́дїе безꙋ́мнїи раздражи́ша и҆́мѧ твоѐ. Не преда́ждь ѕвѣрє́мъ дꙋ́шꙋ, и҆сповѣ́дающꙋюсѧ тебѣ̀, дꙋ́шъ ѹ҆бо́гихъ твои́хъ не забꙋ́ди до конца̀. При́зри на завѣ́тъ тво́й, ꙗ҆́кѡ и҆спо́лнишасѧ помраче́ннїи землѝ домѡ́въ беззако́нїй. Да не возврати́тсѧ смире́нный посра́мленъ. Ни́щъ и҆ ѹ҆бо́гъ восхвали́та и҆́мѧ твоѐ. Воста́ни, бж҃е, сꙋдѝ прю̀ твою̀, помѧнѝ поноше́нїе твоѐ, є҆́же ѿ безꙋ́мнагѡ ве́сь де́нь. Не забꙋ́ди гла́са моли́твєнникъ твои́хъ, горды́нѧ ненави́дѧщихъ тѧ̀ взы́де вы́нꙋ.

## Ѱало́мъ ѻ҃ѕ.

<red>Г</red>ла́сомъ мои́мъ ко гдⷭ҇ꙋ воззва́хъ, гла́сомъ мои́мъ къ бг҃ꙋ, и҆ внѧ́тъ мѝ. Въ де́нь ско́рби моеѧ̀ бг҃а взыска́хъ рꙋка́ма мои́ма, но́щїю предъ ни́мъ, и҆ не прельще́нъ бы́хъ: ѿве́ржесѧ ѹ҆тѣ́шитисѧ дꙋша̀ моѧ̀. Помѧнꙋ́хъ бг҃а, и҆ возвесели́хсѧ: поглꙋмлѧ́хсѧ, и҆ малодꙋ́шствоваше дꙋ́хъ мо́й. Предвари́стѣ стражбы̑ ѻ҆́чи моѝ, смѧто́хсѧ, и҆ не глаго́лахъ. Помы́слихъ дни̑ пє́рвыѧ, и҆ лѣ̑та вѣ̑чнаѧ помѧнꙋ́хъ, и҆ поꙋча́хсѧ. Но́щїю се́рдцемъ мои́мъ глꙋмлѧ́хсѧ, и҆ тꙋжа́ше дꙋ́хъ мо́й. Є҆да̀ во вѣ́ки ѿри́нетъ гдⷭ҇ь, и҆ не приложи́тъ бл҃говоли́ти па́ки; И҆лѝ до конца̀ ми́лость свою̀ ѿсѣче́тъ: сконча̀ глаго́лъ ѿ ро́да въ ро́дъ; Є҆да̀ забꙋ́детъ ѹ҆ще́дрити бг҃ъ, и҆лѝ ѹ҆держи́тъ во гнѣ́вѣ свое́мъ щедрѡ́ты своѧ̑; И҆ рѣ́хъ: ны́нѣ нача́хъ, сїѧ̀ и҆змѣ́на десни́цы вы́шнѧгѡ. Помѧнꙋ́хъ дѣла̀ гдⷭ҇нѧ: ꙗ҆́кѡ помѧнꙋ̀ ѿ нача́ла чꙋдеса̀ твоѧ̑. И҆ поꙋчꙋ́сѧ во всѣ́хъ дѣ́лѣхъ твои́хъ, и҆ въ начина́нїихъ твои́хъ поглꙋмлю́сѧ. Бж҃е, во ст҃ѣ́мъ пꙋ́ть тво́й: кто̀ бг҃ъ ве́лїй, ꙗ҆́кѡ бг҃ъ на́шъ; Ты̀ є҆сѝ бг҃ъ творѧ́й чꙋдеса̀: сказа́лъ є҆сѝ въ лю́дехъ си́лꙋ твою̀. И҆зба́вилъ є҆сѝ мы́шцею твое́ю лю́ди твоѧ̑, сы́ны і҆а́кѡвли и҆ і҆ѡ́сифѡвы. Ви́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ: смѧто́шасѧ бє́здны. Мно́жество шꙋ́ма во́дъ: гла́съ да́ша ѻ҆́блацы: и҆́бо стрѣ́лы твоѧ̑ прехо́дѧтъ. Гла́съ гро́ма твоегѡ̀ въ колесѝ, ѡ҆свѣти́ша мѡ́лнїѧ твоѧ̑ вселе́ннꙋю, подви́жесѧ и҆ тре́петна бы́сть землѧ̀. Въ мо́ри пꙋтїѐ твоѝ, и҆ стєзѝ твоѝ въ вода́хъ мно́гихъ, и҆ слѣды̀ твоѧ̑ не позна́ютсѧ. Наста́вилъ є҆сѝ, ꙗ҆́кѡ ѻ҆́вцы, лю́ди твоѧ̑ рꙋко́ю мѡѷсе́овою и҆ а҆арѡ́нею.

## Ѱало́мъ ч҃.

<red>Ж</red>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ. Рече́тъ гдⷭ҇еви: застꙋ́пникъ моѝ є҆сѝ, и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ мѧте́жна. Плещма̀ свои́ма ѡ҆сѣни́тъ тѧ̀, и҆ под̾ крилѣ̑ є҆гѡ̀ надѣ́ешисѧ. Ѻ҆рꙋ́жїемъ ѡ҆бы́детъ тѧ̀ и҆́стина є҆гѡ̀: не ѹ҆бои́шисѧ ѿ стра́ха нощна́гѡ, ѿ стрѣлы̀, летѧ́щїѧ бо днѝ, ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебє̀, къ тебѣ́ же не прибли́житсѧ. Ѻ҆ба́че ѻ҆чи́ма твои́ма смо́триши, и҆ воздаѧ́нїе грѣ́шникѡвъ ѹ҆́зриши. Ꙗ҆́кѡ ты̀, гдⷭ҇и, ѹ҆пова́нїе моѐ. Вы́шнѧго положи́лъ є҆сѝ прибѣ́жище твоѐ. Не прїи́детъ къ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀: ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀. На а҆́спїда и҆ васїлі́ска настꙋ́пиши, и҆ попере́ши льва̀ и҆ ѕмі́ѧ. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀, и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀, и҆ просла́влю є҆го̀. Долгото́ю дне́й и҆спо́лню є҆го̀, и҆ ꙗ҆влю̀ є҆мꙋ̀ спасе́нїе моѐ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, <rubric class="inline">три́жды.</rubric>

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, тропа́рь, гла́съ д҃:</rubric>

<red>В</red>озвраща́шесѧ и҆ногда̀ і҆ѻрда́нъ рѣка̀ ми́лѡтїю є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый, во ѻ҆́бразъ вои́стиннꙋ креще́нїѧ, и҆́мже мы̀ текꙋ́щее житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во і҆ѻрда́нѣ ѡ҆свѧти́ти во́ды.

<rubric>И҆ ны́нѣ, бг҃оро́диченъ:</rubric>

<red>Ꙗ҆́</red>кѡ не и҆́мамы дерзнове́нїѧ за премнѡ́гїѧ грѣхѝ на́шѧ: ты̀ и҆́же ѿ тебє̀ ро́ждшагосѧ молѝ, бцⷣе дв҃о, мно́гѡ бо мо́жетъ моле́нїе мт҃рнее ко благосе́рдїю влⷣки. Не пре́зри грѣ́шныхъ мольбы̑, всечⷭ҇таѧ, ꙗ҆́кѡ ми́лостивъ є҆́сть, и҆ спастѝ могі́й, и҆́же и҆ страда́ти ѡ҆ на́съ и҆зво́ливый.

<rubric>Та́же, стїхи́ра, гла́съ и҃:</rubric>

<red>Т</red>а́кѡ гл҃го́летъ гдⷭ҇ь ко і҆ѡа́ннꙋ: прⷪ҇ро́че, грѧдѝ крⷭ҇ти́ти менѐ, тебѐ созда́вшаго, и҆ просвѣща́ющаго бл҃года́тїю, и҆ ѡ҆чища́ющаго всѣ́хъ. Прикосни́сѧ бжⷭ҇твенномꙋ моемꙋ̀ верхꙋ̀, и҆ не ѹ҆сꙋмни́сѧ. Про́чее ѡ҆ста́ви ны́нѣ, и҆́бо и҆спо́лнити прїидо́хъ пра́вдꙋ всѧ́кꙋю. Ты́ же не ѹ҆сꙋмни́сѧ ѿню́дъ: и҆́бо таѧ́щагосѧ въ вода́хъ бори́телѧ, кнѧ́зѧ тмы̀ тщꙋ́сѧ погꙋби́ти, и҆збавлѧ́ѧ мі́ръ ѿ є҆гѡ̀ сѣ́тей ны́нѣ, подаѧ̀, ꙗ҆́кѡ чл҃вѣколю́бецъ, живо́тъ вѣ́чный. <rubric class="inline">Два́жды.</rubric>

<rubric>Та́же сті́хъ, гла́съ ѕ҃:</rubric>

<red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.

<red>Д</red>не́сь ѱало́мское прⷪ҇ро́чество коне́цъ прїѧ́ти спѣши́тъ: мо́ре бо речѐ, ви́дѣ, и҆ побѣжѐ, і҆ѻрда́нъ возврати́сѧ вспѧ́ть, ѿ лица̀ гдⷭ҇нѧ, ѿ лица̀ бг҃а і҆а́кѡвлѧ, прише́дша ѿ раба̀ прїѧ́ти кр҃ще́нїе, ꙗ҆́кѡ да и҆ мы̀, і҆́дѡльскїѧ и҆змы́вшесѧ нечистоты̀, просвѣти́мсѧ дꙋша́ми є҆гѡ̀ ра́ди.

<rubric class="inline">Сті́хъ:</rubric> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

<rubric>Па́ки то́йже. Сла́ва, гла́съ є҃:</rubric>

<red>Ч</red>то̀ возвраща́еши твоѧ̑ во́ды, ѽ і҆ѻрда́не; что̀ воспѧща́еши стрꙋи̑, и҆ не прехо́диши, є҆́же по є҆стествꙋ̀ хожде́нїе; не мо́щно мѝ терпѣ́ти, речѐ, ѻ҆гнѧ̀ поѧда́ющагѡ мѧ̀. Ѹ҆дивлѧ́юсѧ и҆ ѹ҆жаса́юсѧ кра́йнемꙋ схожде́нїю: ꙗ҆́кѡ не ѡ҆быко́хъ чⷭ҇таго и҆змыва́ти, ни навыко́хъ безгрѣ́шнаго ѡ҆тира́ти: но ѡ҆сквернє́нныѧ сосꙋ́ды ѡ҆чища́ти, тє́рнїѧ попалѧ́ти мѝ согрѣше́нїй ѹ҆чи́тъ, и҆́же во мнѣ̀ креща́емый хрⷭ҇то́съ. І҆ѡа́ннъ свидѣ́тельствꙋетъ мѝ гла́съ сло́ва, вопїѧ̀: сѐ, а҆́гнецъ бж҃їй, взе́млѧй грѣхѝ мі́ра. Томꙋ̀, вѣ́рнїи, возопїи́мъ: ꙗ҆вле́йсѧ, бж҃е, въ на́ше спасе́нїе, сла́ва тебѣ̀.

<rubric>И҆ ны́нѣ, то́йже.</rubric>

<rubric>Та́же прокі́менъ, гла́съ д҃:</rubric>

<red>В</red>ъ мо́ри пꙋтїѐ твоѝ, и҆ стези̑ твоѧ̑ въ вода́хъ мно́гихъ.

<rubric class="inline">Сті́хъ:</rubric> <red>Г</red>ла́съ гро́ма твоегѡ̀ въ колесѝ.

<rubric>Та́же паремїа̀.</rubric>

<rubric>Прⷪ҇ро́чества и҆са́їина чте́нїе. (Глава̀ в҃і.)</rubric>

<versal>Т</versal>а́кѡ гл҃го́летъ гдⷭ҇ь: почерпи́те во́дꙋ съ весе́лїемъ ѿ и҆сто́чникѡвъ спасе́нїѧ. И҆ рече́ши въ де́нь ѻ҆́нъ: и҆сповѣ́дайтесѧ гдⷭ҇еви, и҆ призови́те и҆́мѧ є҆гѡ̀, возвѣсти́те во ꙗ҆зы́цѣхъ сла́вꙋ є҆гѡ̀: помѧни́те, ꙗ҆́кѡ вознесе́сѧ и҆́мѧ є҆гѡ̀. По́йте и҆́мѧ гдⷭ҇не, ꙗ҆́кѡ высѡ́каѧ сотворѝ: возвѣсти́те сїѧ̑ во все́й землѝ. Ра́дꙋйтесѧ и҆ весели́тесѧ живꙋ́щїи въ сїѡ́нѣ, ꙗ҆́кѡ вознесе́сѧ ст҃ы́й і҆и҃левъ посредѣ̀ є҆гѡ̀.

<rubric>Къ ри́млѧнѡмъ посла́нїѧ ст҃а́гѡ а҆пⷭ҇ла па́ѵла чте́нїе. (Заⷱ҇. ч҃а.)</rubric>

<versal>Б</versal>ра́тїе, є҆ли́цы бо хрⷭ҇та̀ і҆и҃са крⷭ҇ти́хомсѧ, въ сме́рть є҆гѡ̀ крⷭ҇ти́хомсѧ. Спогребо́хомсѧ ѹ҆́бѡ є҆мꙋ̀ креще́нїемъ въ сме́рть: да ꙗ҆́коже воста̀ хрⷭ҇то́съ ѿ ме́ртвыхъ сла́вою ѻ҆́ч҃ею, та́кѡ и҆ мы̀ во ѡ҆бновле́нїе жи́зни ходи́ти на́чнемъ. А҆́ще бо соѻбра́зни бы́хомъ подо́бїю сме́рти є҆гѡ̀, то̀ и҆ воскресе́нїѧ бꙋ́демъ. Сїѐ вѣ́дѧще, ꙗ҆́кѡ ве́тхїй на́шъ человѣ́къ съ ни́мъ распѧ́тсѧ, да ѹ҆праздни́тсѧ тѣ́ло грѣхо́вное, ꙗ҆́кѡ ктомꙋ̀ не рабо́тати на́мъ грѣхꙋ̀. Ѹ҆ме́рый бо свободи́сѧ ѿ грѣха̀. А҆́ще же ѹ҆мро́хомъ со хрⷭ҇то́мъ, вѣ́рꙋемъ, ꙗ҆́кѡ и҆ жи́ви бꙋ́демъ съ ни́мъ. Вѣ́дѧще, ꙗ҆́кѡ хрⷭ҇то́съ воста̀ ѿ ме́ртвыхъ, ктомꙋ̀ ѹ҆жѐ не ѹ҆мира́етъ, сме́рть и҆́мъ ктомꙋ̀ не ѡ҆блада́етъ. Є҆́же бо ѹ҆́мре, грѣхꙋ̀ ѹ҆́мре є҆ди́ною: а҆ є҆́же живе́тъ, бг҃ови живе́тъ. Та́кожде и҆ вы̀ помышлѧ́йте себѐ, ме́ртвыхъ ѹ҆́бѡ бы́ти грѣхꙋ̀, живы́хъ же бг҃ови, ѡ҆ хрⷭ҇тѣ̀ і҆и҃сѣ, гдⷭ҇ѣ на́шемъ.

<rubric>Є҆ѵⷢ҇лїе ѿ ма́рка. (Заⷱ҇. в҃.)</rubric>

<versal>В</versal>о вре́мѧ ѻ҆́но, прїи́де і҆и҃съ ѿ назаре́та галїле́йскагѡ и҆ крⷭ҇ти́сѧ ѿ і҆ѡа́нна во і҆ѻрда́нѣ. И҆ а҆́бїе восходѧ̀ ѿ воды̀, ви́дѣ разводѧ́щасѧ нб҃са̀, и҆ дх҃а, ꙗ҆́кѡ го́лꙋбѧ, сходѧ́ща на́нь. И҆ гла́съ бы́сть съ нб҃сѐ: ты̀ є҆сѝ сн҃ъ мо́й возлю́бленный, ѡ҆ не́мже бл҃говоли́хъ. И҆ а҆́бїе дꙋ́хъ и҆зведѐ є҆го̀ въ пꙋсты́ню. И҆ бѣ̀ тꙋ̀ въ пꙋсты́ни дне́й четы́редесѧть, и҆скꙋша́емь сатано́ю, и҆ бѣ̀ со ѕвѣрьмѝ: и҆ а҆́гг҃ли слꙋжа́хꙋ є҆мꙋ̀. По преда́нїи же і҆ѡа́нновѣ, прїи́де і҆и҃съ въ галїле́ю, проповѣ́даѧ є҆ѵⷢ҇лїе црⷭ҇твїѧ бж҃їѧ, и҆ гл҃го́лѧ: ꙗ҆́кѡ и҆спо́лнисѧ вре́мѧ, и҆ прибли́жисѧ црⷭ҇твїе бж҃їе: пока́йтесѧ, и҆ вѣ́рꙋйте во є҆ѵⷢ҇лїе.

<rubric class="inline">Та́же:</rubric> <red>С</red>ко́рѡ да предварѧ́тъ ны̀ щедрѡ́ты твоѧ̑, гдⷭ҇и, ꙗ҆́кѡ ѡ҆бнища́хомъ ѕѣлѡ̀. Помозѝ на́мъ, бж҃е сп҃се на́шъ: сла́вы ра́ди и҆́мене твоегѡ̀, гдⷭ҇и, и҆зба́ви на́съ, и҆ ѡ҆чи́сти грѣхѝ на́шѧ, и҆́мене ра́ди твоегѡ̀.

<incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric class="inline">Сщ҃е́нникъ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric>Конда́къ, гла́съ д҃:</rubric>

<red>В</red>о стрꙋѧ́хъ дне́сь і҆ѻрда́нскихъ бы́въ гдⷭ҇ь, і҆ѡа́ннꙋ вопїе́тъ: не ѹ҆бо́йсѧ крести́ти мѧ̀, спасти́ бо прїидо́хъ а҆да́ма первозда́ннаго.

<red>Г</red>дⷭ҇и, поми́лꙋй, <rubric class="inline">м҃.</rubric>

<incipit><red>И҆́</red>же на всѧ́кое вре́мѧ:</incipit>

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<incipit><red>Ч</red>естнѣ́йшꙋю херꙋві̑мъ:</incipit>

<red>И҆́</red>менемъ гдⷭ҇нимъ бл҃гословѝ, ѻ҆́ч҃е.

<rubric class="inline">Сщ҃е́нникъ:</rubric> <red>М</red>оли́твами ст҃ы́хъ ѻ҆ц҃ъ на́шихъ:

<rubric>И҆ моли́тва:</rubric>

<versal>Б</versal>ж҃е и҆ гдⷭ҇и си́лъ, и҆ всеѧ̀ тва́ри содѣ́телю, и҆́же за милосе́рдїе безприкла́дныѧ ми́лости твоеѧ̀, є҆диноро́днаго сн҃а твоего̀, гдⷭ҇а на́шего і҆и҃са хрⷭ҇та̀, низпосла́вый на спасе́нїе ро́да на́шегѡ, и҆ честны́мъ є҆гѡ̀ крⷭ҇то́мъ рꙋкописа́нїе грѣ̑хъ на́шихъ растерза́вый, и҆ побѣди́вый тѣ́мъ нача̑ла и҆ вла̑сти тмы̀. Са́мъ, влⷣко чл҃вѣколю́бче, прїимѝ и҆ на́съ грѣ́шныхъ бл҃года́рствєнныѧ сїѧ̑ и҆ молє́бныѧ моли̑твы, и҆ и҆зба́ви на́съ ѿ всѧ́кагѡ всегꙋби́тельнагѡ и҆ мра́чнагѡ прегрѣше́нїѧ, и҆ всѣ́хъ ѡ҆ѕло́бити на́съ и҆́щꙋщихъ, ви́димыхъ и҆ неви́димыхъ вра̑гъ: пригвоздѝ стра́хꙋ твоемꙋ̀ плѡ́ти на́шѧ, и҆ не ѹ҆клонѝ серде́цъ на́шихъ во словеса̀, и҆лѝ помышлє́нїѧ лꙋка́вствїѧ: но любо́вїю твое́ю ѹ҆ѧзвѝ дꙋ́шы на́шѧ, да къ тебѣ̀ всегда̀ взира́юще, и҆ є҆́же ѿ тебє̀ свѣ́томъ наставлѧ́еми, тебѐ непристꙋ́пнаго и҆ присносꙋ́щнаго зрѧ́ще свѣ́та, непреста́нное тебѣ̀ и҆сповѣ́данїе и҆ бл҃годаре́нїе возсыла́емъ, безнача́льномꙋ ѻ҆ц҃ꙋ̀, со є҆диноро́днымъ твои́мъ сн҃омъ, и҆ всест҃ы́мъ, и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.



<rubric>Ча́съ девѧ́тый.</rubric>

<incipit><red>П</red>рїиди́те, поклони́мсѧ:</incipit> <rubric class="inline">три́жды.</rubric>

## Ѱало́мъ ч҃в.

<red>Г</red>дⷭ҇ь воцр҃и́сѧ, въ лѣ́потꙋ ѡ҆блече́сѧ: ѡ҆блече́сѧ гдⷭ҇ь въ си́лꙋ, и҆ препоѧ́сасѧ: и҆́бо ѹ҆твердѝ вселе́ннꙋю, ꙗ҆́же не подви́житсѧ. Гото́въ прⷭ҇то́лъ тво́й ѿто́лѣ, ѿ вѣ́ка ты̀ є҆сѝ. Воздвиго́ша рѣ́ки, гдⷭ҇и, воздвиго́ша рѣ́ки гла́сы своѧ̑. Во́змꙋтъ рѣ́ки сотрє́нїѧ своѧ̑ ѿ гласѡ́въ во́дъ мно́гихъ. Ди̑вны высоты̑ морскі̑ѧ, ди́венъ въ высо́кихъ гдⷭ҇ь. Свидѣ̑нїѧ твоѧ̑ ѹ҆вѣ́ришасѧ ѕѣлѡ̀. До́мꙋ твоемꙋ̀ подоба́етъ ст҃ы́нѧ, гдⷭ҇и, къ долготꙋ̀ дні́й.

## Ѱало́мъ рг҃і.

<red>В</red>о и҆схо́дѣ і҆и҃левѣ ѿ є҆гѵ́пта, до́мꙋ і҆а́кѡвлѧ, и҆з̾ люде́й ва̑рваръ: бы́сть і҆ꙋде́а ст҃ы́нѧ є҆гѡ̀, і҆и҃ль ѻ҆́бласть є҆гѡ̀. Мо́ре ви́дѣ, и҆ побѣжѐ, і҆ѻрда́нъ возврати́сѧ вспѧ́ть. Го́ры взыгра́шасѧ, ꙗ҆́кѡ ѻ҆внѝ, и҆ хо́лми, ꙗ҆́кѡ а҆́гнцы ѻ҆́вчїи. Что́ ти є҆́сть, мо́ре, ꙗ҆́кѡ побѣ́гло є҆сѝ; и҆ тебѣ̀, і҆ѻрда́не, ꙗ҆́кѡ возврати́лсѧ є҆сѝ вспѧ́ть; Го́ры, ꙗ҆́кѡ взыгра́стесѧ, ꙗ҆́кѡ ѻ҆внѝ, и҆ хо́лми, ꙗ҆́кѡ а҆́гнцы ѻ҆́вчїи; Ѿ лица̀ гдⷭ҇нѧ подви́жесѧ землѧ̀, ѿ лица̀ бг҃а і҆а́кѡвлѧ: ѡ҆бра́щшагѡ ка́мень во є҆зе́ра водна̑ѧ, и҆ несѣко́мый во и҆сто́чники водны̑ѧ. Не на́мъ, гдⷭ҇и, не на́мъ, но и҆́мени твоемꙋ̀ да́ждь сла́вꙋ, ѡ҆ ми́лости твое́й и҆ и҆́стинѣ твое́й: да не когда̀ рекꙋ́тъ ꙗ҆зы́цы: гдѣ́ є҆сть бг҃ъ и҆́хъ; Бг҃ъ же на́шъ на нб҃сѝ и҆ на землѝ, всѧ̑, є҆ли̑ка восхотѣ̀, сотворѝ. І҆́дѡли ꙗ҆зы̑къ сребро̀ и҆ зла́то, дѣла̀ рꙋ́къ человѣ́ческихъ: ѹ҆ста̀ и҆́мꙋтъ, и҆ не возглаго́лютъ: ѻ҆́чи и҆́мꙋтъ, и҆ не ѹ҆́зрѧтъ: ѹ҆́ши и҆́мꙋтъ, и҆ не ѹ҆слы́шатъ: но́здри и҆́мꙋтъ, и҆ не ѡ҆бонѧ́ютъ: рꙋ́цѣ и҆́мꙋтъ, и҆ не ѡ҆сѧ́жꙋтъ: но́зѣ и҆́мꙋтъ, и҆ не по́йдꙋтъ: не возгласѧ́тъ горта́немъ свои́мъ. Подо́бни и҆̀мъ да бꙋ́дꙋтъ творѧ́щїи ѧ҆̀, и҆ всѝ надѣ́ющїисѧ на нѧ̀. До́мъ і҆и҃левъ ѹ҆пова̀ на гдⷭ҇а, помо́щникъ и҆ защи́титель и҆̀мъ є҆́сть. До́мъ а҆арѡ́нь ѹ҆пова̀ на гдⷭ҇а, помо́щникъ и҆ защи́титель и҆̀мъ є҆́сть. Боѧ́щїисѧ гдⷭ҇а, ѹ҆пова́ша на гдⷭ҇а: помо́щникъ и҆ защи́титель и҆̀мъ є҆́сть. Гдⷭ҇ь помѧнꙋ́въ ны̀, бл҃гослови́лъ є҆́сть на́съ. Бл҃гослови́лъ є҆́сть до́мъ і҆и҃левъ, бл҃гослови́лъ є҆́сть до́мъ а҆арѡ́нь. Бл҃гослови́лъ є҆́сть боѧ́щыѧсѧ гдⷭ҇а, ма̑лыѧ съ вели́кими. Да приложи́тъ гдⷭ҇ь на вы̀, на вы̀ и҆ на сы́ны ва́шѧ. Бл҃гослове́ни вы̀ гдⷭ҇еви, сотво́ршемꙋ нб҃о и҆ зе́млю. Нб҃о нб҃сѐ гдⷭ҇еви, зе́млю же дадѐ сыновѡ́мъ человѣ́чєскимъ. Не ме́ртвїи восхва́лѧтъ тѧ̀, гдⷭ҇и, нижѐ всѝ низходѧ́щїи во а҆́дъ: но мы̀ живі́и бл҃гослови́мъ гдⷭ҇а, ѿ ны́нѣ и҆ до вѣ́ка.

## Ѱало́мъ п҃є.

<red>П</red>риклонѝ, гдⷭ҇и, ѹ҆́хо твоѐ, и҆ ѹ҆слы́ши мѧ̀: ꙗ҆́кѡ ни́щъ и҆ ѹ҆бо́гъ є҆́смь а҆́зъ. Сохранѝ дꙋ́шꙋ мою̀, ꙗ҆́кѡ преподо́бенъ є҆́смь: спасѝ раба̀ твоего̀, бж҃е мо́й, ѹ҆пова́ющаго на тѧ̀. Поми́лꙋй мѧ̀, гдⷭ҇и, ꙗ҆́кѡ къ тебѣ̀ воззовꙋ̀ ве́сь де́нь. Возвеселѝ дꙋ́шꙋ раба̀ твоегѡ̀, ꙗ҆́кѡ къ тебѣ̀ взѧ́хъ дꙋ́шꙋ мою̀: ꙗ҆́кѡ ты̀, гдⷭ҇и, бл҃гъ и҆ кро́токъ, и҆ многоми́лостивъ всѣ̑мъ, призыва́ющымъ тѧ̀. Внꙋшѝ, гдⷭ҇и, моли́твꙋ мою̀, и҆ вонмѝ гла́сꙋ моле́нїѧ моегѡ̀. Въ де́нь ско́рби моеѧ̀ воззва́хъ къ тебѣ̀, ꙗ҆́кѡ ѹ҆слы́шалъ мѧ̀ є҆сѝ. Нѣ́сть подо́бенъ тебѣ̀ въ бозѣ́хъ, гдⷭ҇и, и҆ нѣ́сть по дѣлѡ́мъ твои̑мъ. Всѝ ꙗ҆зы́цы, є҆ли́ки сотвори́лъ є҆сѝ, прїи́дꙋтъ, и҆ покло́нѧтсѧ пред̾ тобо́ю, гдⷭ҇и, и҆ просла́вѧтъ и҆́мѧ твоѐ. Ꙗ҆́кѡ ве́лїй є҆сѝ ты̀, и҆ творѧ́й чꙋдеса̀, ты̀ є҆сѝ бг҃ъ є҆ди́нъ. Наста́ви мѧ̀, гдⷭ҇и, на пꙋ́ть тво́й, и҆ пойдꙋ̀ во и҆́стинѣ твое́й. Да возвесели́тсѧ срⷣце моѐ боѧ́тисѧ и҆́мене твоегѡ̀. И҆сповѣ́мсѧ тебѣ̀, гдⷭ҇и бж҃е мо́й, всѣ́мъ се́рдцемъ мои́мъ, и҆ просла́влю и҆́мѧ твоѐ въ вѣ́къ. Ꙗ҆́кѡ ми́лость твоѧ̀ ве́лїѧ на мнѣ̀, и҆зба́вилъ є҆сѝ дꙋ́шꙋ мою̀ ѿ а҆́да преиспо́днѣйшагѡ. Бж҃е, законопрестꙋ̑пницы воста́ша на мѧ̀, и҆ со́нмъ держа́вныхъ взыска́ша дꙋ́шꙋ мою̀, и҆ не предложи́ша тебє̀ пред̾ собо́ю. И҆ ты̀, гдⷭ҇и бж҃е мо́й, ще́дрый и҆ млⷭ҇тивый, долготерпѣли́вый и҆ многоми́лостивый и҆ и҆́стинный: при́зри на мѧ̀, и҆ поми́лꙋй мѧ̀: да́ждь держа́вꙋ твою̀ ѻ҆́трокꙋ твоемꙋ̀, и҆ спасѝ сы́на рабы̀ твоеѧ̀. Сотворѝ со мно́ю зна́менїе во бла́го, и҆ да ви́дѧтъ ненави́дѧщїи мѧ̀, и҆ постыдѧ́тсѧ: ꙗ҆́кѡ ты̀, гдⷭ҇и, помо́глъ мѝ, и҆ ѹ҆тѣ́шилъ мѧ̀ є҆сѝ.

<rubric>Сла́ва, и҆ ны́нѣ:</rubric>

<red>А҆</red>ллилꙋ́їа, <rubric class="inline">три́жды.</rubric>

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, тропа́рь, гла́съ д҃:</rubric>

<red>В</red>озвраща́шесѧ и҆ногда̀ і҆ѻрда́нъ рѣка̀ ми́лѡтїю є҆лїссе́евою, возне́сшꙋсѧ и҆лїѝ, и҆ раздѣлѧ́хꙋсѧ во́ды сю́дꙋ и҆ сю́дꙋ, и҆ бы́сть є҆мꙋ̀ сꙋ́хъ пꙋ́ть, и҆́же мо́крый, во ѻ҆́бразъ вои́стиннꙋ креще́нїѧ, и҆́мже мы̀ текꙋ́щее житїѧ̀ прехо́димъ ше́ствїе: хрⷭ҇то́съ ꙗ҆ви́сѧ во і҆ѻрда́нѣ ѡ҆свѧти́ти во́ды.

<rubric>И҆ ны́нѣ, бг҃оро́диченъ:</rubric>

<red>И҆́</red>же на́съ ра́ди рожде́йсѧ ѿ дв҃ы, и҆ распѧ́тїе претерпѣ́въ, бл҃гі́й, и҆спрове́ргїй сме́ртїю сме́рть, и҆ воскресе́нїе ꙗ҆вле́й, ꙗ҆́кѡ бг҃ъ, не пре́зри ꙗ҆̀же созда́лъ є҆сѝ рꙋко́ю твое́ю: ꙗ҆вѝ чл҃вѣколю́бїе твоѐ, млⷭ҇тиве: прїимѝ ро́ждшꙋю тѧ̀ бцⷣꙋ, молѧ́щꙋюсѧ за ны̀, и҆ спасѝ, сп҃се на́шъ, лю́ди ѿча̑ѧнныѧ.

<rubric>Та́же тропа́рь, гла́съ з҃:</rubric>

<red>Ѹ҆́</red>жасъ бѣ̀ ви́дѣти нб҃сѐ и҆ землѝ творца̀, на рѣцѣ̀ ѡ҆бна́жшагосѧ, и҆ креще́нїе ѿ раба̀ за на́ше спасе́нїе прїе́млющаго, ꙗ҆́кѡ раба̀: и҆ ли́цы а҆́гг҃льстїи дивлѧ́хꙋсѧ стра́хомъ и҆ ра́достїю, съ ни́миже покланѧ́емсѧ тебѣ̀: спасѝ на́съ, гдⷭ҇и. <rubric class="inline">Два́жды.</rubric>

<rubric>Та́же сті́хъ, гла́съ в҃:</rubric>

<red>С</red>егѡ̀ ра́ди помѧнꙋ́хъ тѧ̀ ѿ землѝ і҆ѻрда́нски и҆ є҆рмѡнїи́мски.

<red>Є҆</red>гда̀ къ себѣ̀ грѧдꙋ́ща прⷣте́ча гдⷭ҇а сла́вы, вопїѧ́ше, зрѧ̀: се́й и҆збавлѧ́ѧй мі́ра прїи́де ѿ и҆стлѣ́нїѧ се́й и҆збавлѧ́етъ на́съ ѿ ско́рби, се́й согрѣше́нїй ѡ҆ставле́нїе да́рꙋетъ, ꙗ҆́кѡ бг҃ъ на землѝ, ѿ дв҃ы чⷭ҇тыѧ прїи́де ми́лости ра́ди, и҆ вмѣ́стѡ рабѡ́въ, сы́ны бж҃їѧ содѣ́ловаетъ, вмѣ́стѡ же тмы̀, просвѣща́етъ человѣ́чество водо́ю бжⷭ҇твеннагѡ креще́нїѧ є҆гѡ̀. Про́чее прїиди́те, согла́снѡ того̀ да славосло́вимъ со ѻ҆ц҃е́мъ и҆ со ст҃ы́мъ дх҃омъ.

<rubric class="inline">Сті́хъ:</rubric> <red>В</red>и́дѣша тѧ̀ во́ды, бж҃е, ви́дѣша тѧ̀ во́ды, и҆ ѹ҆боѧ́шасѧ.

<rubric>И҆ па́ки то́йжде тропа́рь.</rubric>

<rubric>Канѡна́рхъ, ста́въ средѝ це́ркве, прочита́етъ стїхи́рꙋ сїю̀. Гла́съ є҃:</rubric>

<red>Р</red>ꙋ́кꙋ твою̀, прикоснꙋ́вшꙋюсѧ пречи́стомꙋ верхꙋ̀ влⷣчню, съ не́юже и҆ пе́рстомъ того̀ на́мъ показа́лъ є҆сѝ, воздѣжѝ ѡ҆ на́съ къ немꙋ̀, крⷭ҇ти́телю, ꙗ҆́кѡ дерзнове́нїе и҆мѣ́ѧ мно́го, и҆́бо бо́лїй прⷪ҇рѡ́къ всѣ́хъ, ѿ негѡ̀ свидѣ́тельствованъ є҆сѝ: ѻ҆́чи же твоѝ па́ки, всест҃а́го дх҃а ви́дѣвшыѧ, ꙗ҆́кѡ въ ви́дѣ голꙋби́нѣ соше́дша, воздви́гни къ немꙋ̀, крⷭ҇ти́телю, и҆ ми́лостива на́мъ содѣ́лай, и҆ прїидѝ, ста́ни съ на́ми, запеча́таѧй пѣ́нїе, и҆ предначина́ѧй торжество̀.

<rubric>И҆ твори́мъ трѝ покло́ны.</rubric>

<rubric>Пото́мъ чте́тъ дїа́конъ та́коже велегла́снѡ сїѐ:</rubric>

<red>В</red>ели́комꙋ господи́нꙋ и҆ ѻ҆тцꙋ̀ на́шемꙋ, свѧтѣ́йшемꙋ патрїа́рхꙋ моско́вскомꙋ и҆ всеѧ̀ рꙋсѝ, (свѧ́то-тро́ицкїѧ се́ргїевы ла́ѵры свѧщенно-а҆рхїмандрі́тꙋ) <red>и҆́мⷬ҇къ</red>, преѡсвѧщє́ннымъ митрополі́тѡмъ, а҆рхїепі́скопѡмъ и҆ є҆пі́скопѡмъ, и҆ господи́нꙋ на́шемꙋ преѡсвѧще́ннѣйшемꙋ <rubric class="inline">и҆́мⷬ҇къ є҆гѡ́же є҆́сть ѻ҆́бласть</rubric>, настоѧ́телю ст҃а́гѡ хра́ма сегѡ̀, и҆ всемꙋ̀ ѡ҆свѧще́нномꙋ собо́рꙋ, бг҃охрани́мѣй странѣ̀ на́шей, властє́мъ и҆ во́инствꙋ є҆ѧ̀, мнѡ́га лѣ̑та.

<red>В</red>сѣ̑мъ правосла̑внымъ хрⷭ҇тїа́нѡмъ, пода́ждь, гдⷭ҇и, тишинꙋ̀ и҆ бл҃годе́нствїе, и҆ и҆з̾ѻби́лїе плодѡ́въ земны́хъ и҆ мнѡ́га лѣ̑та.

<rubric>А҆́ще ли въ монастырѣ̀:</rubric>

<red>С</red>пасѝ, хрⷭ҇тѐ бж҃е, преподо́бнаго ѻ҆ц҃а̀ на́шего и҆гꙋ́мена <red>[</red><rubric class="inline">и҆лѝ: </rubric> а҆рхїмандрі́та<red>]</red> <red>и҆́мⷬ҇къ</red>, є҆́же ѡ҆ хрⷭ҇тѣ̀ съ бра́тїею, и҆ ст҃ꙋ́ю ѻ҆би́тель сїю̀ въ ми́рѣ сохранѝ, и҆ хра́мъ се́й ст҃ы́й ѹ҆твердѝ во вѣ́ки вѣкѡ́въ, а҆ми́нь.

<rubric>И҆ пою́тъ три́жды:</rubric>

<incipit><red>С</red>пасѝ, хрⷭ҇тѐ бж҃е:</incipit>

<rubric>(Зрѝ) Вѣ́домо же бꙋ́ди, ꙗ҆́кѡ сїѐ многолѣ́тное поздравле́нїе въ собо́рныхъ це́рквахъ при а҆рхїере́ехъ, и҆ и҆́ндѣ, гдѣ̀ прили́чно, твори́тсѧ въ на́вечерїи по ѿпꙋ́стѣ ст҃ы́ѧ лїтꙋргі́и, и҆лѝ по вече́рни, є҆гда̀ быва́етъ на́вечерїе въ сꙋббѡ́тꙋ и҆ недѣ́лю: во ѻ҆би́телехъ же во всѣ́хъ тѵ́пїкахъ чи́нъ положе́нъ семꙋ̀ быва́ти на часѣ́хъ въ се́мъ мѣ́стѣ.</rubric>

<rubric>Та́же ѻ҆́ба ли̑ка вкꙋ́пѣ пою́тъ предрече́ннꙋю стїхи́рꙋ.</rubric>

<rubric>Сла́ва, и҆ ны́нѣ, гла́съ є҃.</rubric>

<red>Р</red>ꙋ́кꙋ твою̀, прикоснꙋ́вшꙋюсѧ пречⷭ҇томꙋ верхꙋ̀ влⷣчню, съ не́юже и҆ пе́рстомъ того̀ на́мъ показа́лъ є҆сѝ, воздѣжѝ ѡ҆ на́съ къ немꙋ̀, крⷭ҇ти́телю, ꙗ҆́кѡ дерзнове́нїе и҆мѣ́ѧ мно́го, и҆́бо бо́лїй прⷪ҇рѡ́къ всѣ́хъ, ѿ негѡ̀ свидѣ́тельствованъ є҆сѝ: ѻ҆́чи же твоѝ па́ки, всест҃а́го дх҃а ви́дѣвшыѧ, ꙗ҆́кѡ въ ви́дѣ голꙋби́нѣ соше́дша, воздви́гни къ немꙋ̀, крⷭ҇ти́телю, и҆ ми́лостива на́мъ содѣ́лай, и҆ прїидѝ, ста́ни съ на́ми, запеча́таѧй пѣ́нїе, и҆ предначина́ѧй торжество̀.

<rubric>На ѳ҃-мъ часѣ̀ кади́тъ дїа́конъ ве́сь хра́мъ.</rubric>

<rubric>Та́же прокі́менъ, гла́съ г҃:</rubric>

<red>Г</red>дⷭ҇ь просвѣще́нїе моѐ, и҆ спаси́тель мо́й, когѡ̀ ѹ҆бою́сѧ;

<rubric class="inline">Сті́хъ:</rubric> <red>Г</red>дⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ;

<rubric>Посе́мъ паремїа̀.</rubric>

<rubric>Прⷪ҇ро́чества и҆са́їина чте́нїе. (Глава̀ м҃ѳ.)</rubric>

<versal>Т</versal>а́кѡ гл҃го́летъ гдⷭ҇ь: во вре́мѧ прїѧ́тное послꙋ́шахъ тѧ̀ и҆ въ де́нь спасе́нїѧ помого́хъ тебѣ̀: и҆ созда́хъ тѧ̀, и҆ да́хъ тѧ̀ въ завѣ́тъ ꙗ҆зы́кѡвъ, є҆́же ѹ҆стро́ити зе́млю, и҆ наслѣ́дити наслѣ́дїе пꙋсты́ни: Гл҃го́люща сꙋ́щымъ во ѹ҆́захъ: и҆зыди́те: и҆ сꙋ́щымъ во тмѣ̀: ѿкры́йтесѧ. На всѣ́хъ пꙋте́хъ пасти́сѧ бꙋ́дꙋтъ, и҆ на всѣ́хъ стезѧ́хъ па́жить и҆́хъ. Не вза́лчꙋтъ, нижѐ вжа́ждꙋтъ, нижѐ порази́тъ и҆̀хъ зно́й, нижѐ со́лнце: но ми́лꙋѧй и҆̀хъ ѹ҆тѣ́шитъ ѧ҆̀, и҆ сквозѣ̀ и҆сто́чники во́дъ проведе́тъ ѧ҆̀. И҆ положꙋ̀ всѧ́кꙋю го́рꙋ въ пꙋ́ть, и҆ всѧ́кꙋю стезю̀ въ па́ствꙋ и҆́хъ. Сѐ сі́и и҆здале́ча прїи́дꙋтъ, сі́и ѿ сѣ́вера и҆ мо́рѧ, и҆ні́и же ѿ землѝ пе́рсскїѧ. Да веселѧ́тсѧ нб҃са̀, и҆ ра́дꙋетсѧ землѧ̀: да ѿры́гнꙋтъ го́ры весе́лїе, и҆ хо́лми пра́вдꙋ, ꙗ҆́кѡ поми́лова бг҃ъ лю́ди своѧ̑, и҆ смирє́нныѧ люде́й ѹ҆тѣ́ши. Рече́ же сїѡ́нъ: ѡ҆ста́ви мѧ̀ гдⷭ҇ь, и҆ бг҃ъ забы́ мѧ. Є҆да̀ забꙋ́детъ жена̀ ѻ҆троча̀ своѐ; и҆лѝ не поми́лꙋетъ и҆сча́дїѧ чре́ва своегѡ̀; а҆́ще ли же и҆ си́хъ забꙋ́детъ жена̀, но а҆́зъ не забꙋ́дꙋ тебє̀, гл҃го́летъ гдⷭ҇ь.

<rubric>Къ ті́тꙋ посла́нїѧ ст҃а́гѡ а҆пⷭ҇ла па́ѵла чте́нїе. (Заⷱ҇. т҃в.)</rubric>

<versal>Ч</versal>а́до ті́те, ꙗ҆ви́сѧ бл҃года́ть бж҃їѧ, спаси́тельнаѧ всѣ̑мъ человѣ́кѡмъ: наказꙋ́ющи на́съ, да ѿве́ргшесѧ нече́стїѧ и҆ мїрски́хъ похоте́й, цѣломꙋ́дреннѡ, и҆ пра́веднѡ, и҆ благоче́стнѡ поживе́мъ въ ны́нѣшнемъ вѣ́цѣ, ждꙋ́ще блаже́ннагѡ ѹ҆пова́нїѧ, и҆ ꙗ҆вле́нїѧ сла́вы вели́кагѡ бг҃а и҆ сп҃са на́шегѡ і҆и҃са хрⷭ҇та̀: И҆́же да́лъ є҆́сть себѐ за ны̀, да и҆зба́витъ ны̀ ѿ всѧ́кагѡ беззако́нїѧ, и҆ ѡ҆чи́ститъ себѣ̀ лю́ди и҆збра̑нны, ревни́тели дѡ́брымъ дѣлѡ́мъ. Є҆гда́ же бл҃года́ть и҆ чл҃вѣколю́бїе ꙗ҆ви́сѧ сп҃са на́шегѡ бг҃а: не ѿ дѣ́лъ пра́ведныхъ, и҆̀хже сотвори́хомъ мы̀, но по свое́й є҆гѡ̀ ми́лости, спасѐ на́съ ба́нею пакибытїѧ̀, и҆ ѡ҆бновле́нїемъ дх҃а ст҃а́гѡ, є҆гѡ́же и҆злїѧ̀ на на́съ ѻ҆би́льнѡ і҆и҃съ хрⷭ҇то́мъ, сп҃си́телемъ на́шимъ, да ѡ҆правди́вшесѧ бл҃года́тїю є҆гѡ̀, наслѣ̑дницы бꙋ́демъ по ѹ҆пова́нїю жи́зни вѣ́чныѧ.

<rubric>Є҆ѵⷢ҇лїе ѿ матѳе́а. (Заⷱ҇. ѕ҃.)</rubric>

<versal>В</versal>о вре́мѧ ѻ҆́но, прїи́де і҆и҃съ ѿ галїле́и на і҆ѻрда́нъ ко і҆ѡа́ннꙋ, крести́тисѧ ѿ негѡ̀. І҆ѡа́ннъ же возбранѧ́ше є҆мꙋ̀, глаго́лѧ: а҆́зъ тре́бꙋю тобо́ю крести́тисѧ, и҆ ты́ ли грѧде́ши ко мнѣ̀; ѿвѣща́въ же і҆и҃съ, речѐ къ немꙋ̀: ѡ҆ста́ви ны́нѣ, та́кѡ бо подоба́етъ на́мъ и҆спо́лнити всѧ́кꙋ пра́вдꙋ. Тогда̀ ѡ҆ста́ви є҆го̀. И҆ крⷭ҇ти́всѧ, і҆и҃съ взы́де а҆́бїе ѿ воды̀: и҆ сѐ ѿверзо́шасѧ є҆мꙋ̀ нб҃са̀, и҆ ви́дѣ дх҃а бж҃їѧ, сходѧ́ща, ꙗ҆́кѡ го́лꙋбѧ, и҆ грѧдꙋ́ща на него̀. И҆ сѐ гла́съ съ нб҃сѐ глаго́лѧ: се́й є҆́сть сн҃ъ мо́й возлю́бленный, ѡ҆ не́мже благоволи́хъ.

<rubric class="inline">Та́же:</rubric> <red>Н</red>е преда́ждь на́съ до конца̀, и҆́мене твоегѡ̀ ра́ди, и҆ не разорѝ завѣ́та твоегѡ̀, и҆ не ѿста́ви ми́лости твоеѧ̀ ѿ на́съ, а҆враа́ма ра́ди возлю́бленнагѡ ѿ тебє̀, и҆ за і҆саа́ка раба̀ твоего̀, и҆ і҆и҃лѧ ст҃а́го твоего̀.

<rubric class="inline">Та́же,</rubric> <incipit><red>Трист҃о́е.</red></incipit> <red>П</red>о <incipit><red>Ѻ҆́</red>ч҃е на́шъ:</incipit>

<rubric>Конда́къ, гла́съ д҃:</rubric>

<red>В</red>о стрꙋѧ́хъ дне́сь і҆ѻрда́нскихъ бы́въ гдⷭ҇ь, і҆ѡа́ннꙋ вопїе́тъ: не ѹ҆бо́йсѧ крести́ти мѧ̀, спасти́ бо прїидо́хъ а҆да́ма первозда́ннаго.

<red>Г</red>дⷭ҇и, поми́лꙋй, <rubric class="inline">м҃.</rubric>

<rubric class="inline">И҆ мл҃тва:</rubric> <incipit><red>И҆́</red>же на всѧ́кое вре́мѧ:</incipit>

<red>Г</red>дⷭ҇и, поми́лꙋй, <rubric class="inline">три́жды.</rubric>

<rubric>Сла́ва, и҆ ны́нѣ:</rubric>

<incipit><red>Ч</red>естнѣ́йшꙋю херꙋві̑мъ:</incipit>

<red>И҆́</red>менемъ гдⷭ҇нимъ бл҃гословѝ, ѻ҆́ч҃е.

<rubric class="inline">І҆ере́й:</rubric> <red>Б</red>ж҃е, ѹ҆ще́дри ны̀, и҆ благослови́ ны:

<rubric>Та́же, моли́тва вели́кагѡ васі́лїа.</rubric>

<versal>В</versal>лⷣко гдⷭ҇и і҆и҃се хрⷭ҇тѐ, бж҃е на́шъ, долготерпѣ́вый ѡ҆ на́шихъ согрѣше́нїихъ, и҆ да́же до ны́нѣшнѧгѡ часа̀ приведы́й на́съ, въ ѻ҆́ньже на животворѧ́щемъ дре́вѣ ви́сѧ, бл҃горазꙋ́мномꙋ разбо́йникꙋ и҆́же въ ра́й пꙋтесотвори́лъ є҆сѝ вхо́дъ, и҆ сме́ртїю сме́рть разрꙋши́лъ є҆сѝ: ѡ҆чи́сти на́съ грѣ́шныхъ и҆ недосто́йныхъ ра̑бъ твои́хъ. Согрѣши́хомъ бо и҆ беззако́нновахомъ, и҆ нѣ́смы досто́йни возвестѝ ѻ҆чеса̀ на̑ша, и҆ воззрѣ́ти на высотꙋ̀ нбⷭ҇нꙋю, занѐ ѡ҆ста́вихомъ пꙋ́ть пра́вды твоеѧ̀, и҆ ходи́хомъ въ во́лѧхъ серде́цъ на́шихъ. Но мо́лимъ твою̀ безмѣ́рнꙋю бла́гость, пощадѝ на́съ, гдⷭ҇и, по мно́жествꙋ млⷭ҇ти твоеѧ̀, и҆ спасѝ на́съ, и҆́мене твоегѡ̀ ра́ди ст҃а́гѡ, ꙗ҆́кѡ и҆счезо́ша въ сꙋетѣ̀ дні́е на́ши. И҆змѝ на́съ и҆з̾ рꙋкѝ сопроти́внагѡ, и҆ ѡ҆ста́ви на́мъ грѣхѝ на́шѧ, и҆ ѹ҆мертвѝ плотско́е на́ше мꙋдрова́нїе, да ве́тхаго ѿложи́вше человѣ́ка, въ но́ваго ѡ҆блеце́мсѧ, и҆ тебѣ̀ поживе́мъ, на́шемꙋ влⷣцѣ и҆ бл҃годѣ́телю. И҆ та́кѡ твои̑мъ послѣ́дꙋюще повелѣ́нїємъ, въ вѣ́чный поко́й дости́гнемъ, и҆дѣ́же є҆́сть всѣ́хъ веселѧ́щихсѧ жили́ще. Ты́ бо є҆сѝ вои́стиннꙋ и҆́стинное весе́лїе, и҆ ра́дость лю́бѧщихъ тѧ̀, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ благи́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Посе́мъ ѱало́мъ р҃в.</rubric>

<red>Б</red>лагословѝ, дꙋшѐ моѧ̀, гдⷭ҇а, и҆ всѧ̑ внꙋ́трєннѧѧ моѧ̑ и҆́мѧ ст҃о́е є҆гѡ̀. Бл҃гословѝ, дꙋшѐ моѧ̀, гдⷭ҇а, и҆ не забыва́й всѣ́хъ воздаѧ́нїй є҆гѡ̀. Ѡ҆чища́ющаго всѧ̑ беззакѡ́нїѧ твоѧ̑, и҆сцѣлѧ́ющаго всѧ̑ недꙋ́ги твоѧ̑. И҆збавлѧ́ющаго ѿ и҆стлѣ́нїѧ живо́тъ тво́й, вѣнча́ющаго тѧ̀ ми́лостїю и҆ щедро́тами: и҆сполнѧ́ющаго во благи́хъ жела́нїе твоѐ, ѡ҆бнови́тсѧ, ꙗ҆́кѡ ѻ҆́рлѧ, ю҆́ность твоѧ̀. Творѧ́й ми́лѡстыни гдⷭ҇ь, и҆ сꙋдьбꙋ̀ всѣ̑мъ ѡ҆би̑димымъ. Сказа̀ пꙋти̑ своѧ̑ мѡѷсе́ови, сыновѡ́мъ і҆и҃лєвымъ хотѣ̑нїѧ своѧ̑. Ще́дръ и҆ ми́лостивъ гдⷭ҇ь, долготерпѣли́въ и҆ многомлⷭ҇тивъ. Не до конца̀ прогнѣ́ваетсѧ, нижѐ въ вѣ́къ враждꙋ́етъ. Не по беззако́нїємъ на́шымъ сотвори́лъ є҆́сть на́мъ, нижѐ по грѣхѡ́мъ на́шымъ возда́лъ є҆́сть на́мъ. Ꙗ҆́кѡ по высотѣ̀ нбⷭ҇нѣй ѿ землѝ, ѹ҆тверди́лъ є҆́сть гдⷭ҇ь млⷭ҇ть свою̀ на боѧ́щихсѧ є҆гѡ̀. Є҆ли́кѡ ѿстоѧ́тъ восто́цы ѿ за̑падъ, ѹ҆да́лилъ є҆́сть ѿ на́съ беззакѡ́нїѧ на̑ша. Ꙗ҆́коже ще́дритъ ѻ҆те́цъ сы́ны, ѹ҆ще́дри гдⷭ҇ь боѧ́щихсѧ є҆гѡ̀. Ꙗ҆́кѡ то́й позна̀ созда́нїе на́ше, помѧнꙋ̀, ꙗ҆́кѡ пе́рсть є҆смы̀. Человѣ́къ, ꙗ҆́кѡ трава̀, дні́е є҆гѡ̀, ꙗ҆́кѡ цвѣ́тъ се́льный, та́кѡ ѡ҆цвѣте́тъ. Ꙗ҆́кѡ дꙋ́хъ, про́йде въ не́мъ, и҆ не бꙋ́детъ, и҆ не позна́етъ ктомꙋ̀ мѣ́ста своегѡ̀. Ми́лость же гдⷭ҇нѧ ѿ вѣ́ка и҆ до вѣ́ка на боѧ́щихсѧ є҆гѡ̀. И҆ пра́вда є҆гѡ̀ на сынѣ́хъ сынѡ́въ, хранѧ́щихъ завѣ́тъ є҆гѡ̀, и҆ по́мнѧщихъ за́пѡвѣди є҆гѡ̀ твори́ти ѧ҆̀. Гдⷭ҇ь на нб҃сѝ ѹ҆гото́ва прⷭ҇то́лъ сво́й, и҆ црⷭ҇тво є҆гѡ̀ всѣ́ми ѡ҆блада́етъ. Благослови́те гдⷭ҇а, всѝ а҆́гг҃ли є҆гѡ̀, си́льнїи крѣ́постїю, творѧ́щїи сло́во є҆гѡ̀, ѹ҆слы́шати гла́съ слове́съ є҆гѡ̀. Бл҃гослови́те гдⷭ҇а, всѧ̑ си̑лы є҆гѡ̀, слꙋги̑ є҆гѡ̀, творѧ́щїи во́лю є҆гѡ̀. Благослови́те гдⷭ҇а, всѧ̑ дѣла̀ є҆гѡ̀: на всѧ́комъ мѣ́стѣ влады́чества є҆гѡ̀, благословѝ, дꙋшѐ моѧ̀, гдⷭ҇а.

<red>С</red>ла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ.

<red>Х</red>валѝ, дꙋшѐ моѧ̀, гдⷭ҇а. Восхвалю̀ гдⷭ҇а въ животѣ̀ мое́мъ, пою̀ бг҃ꙋ моемꙋ̀, до́ндеже є҆́смь. Не надѣ́йтесѧ на кнѧ́зи, на сы́ны человѣ́чєскїѧ, въ ни́хже нѣ́сть спасе́нїѧ. И҆зы́детъ дꙋ́хъ є҆гѡ̀, и҆ возврати́тсѧ въ зе́млю свою̀, въ то́й де́нь поги́бнꙋтъ всѧ̑ помышлє́нїѧ є҆гѡ̀. Блаже́нъ, є҆мꙋ́же бг҃ъ і҆а́кѡвль помо́щникъ є҆гѡ̀, ѹ҆пова́нїе є҆гѡ̀ на гдⷭ҇а бг҃а своего̀: сотво́ршаго нб҃о и҆ зе́млю, мо́ре и҆ всѧ̑, ꙗ҆̀же въ ни́хъ, хранѧ́щаго и҆́стинꙋ въ вѣ́къ, творѧ́щаго сꙋ́дъ ѡ҆би̑димымъ, даю́щаго пи́щꙋ а҆́лчꙋщымъ. Гдⷭ҇ь рѣши́тъ ѡ҆кова̑нныѧ, гдⷭ҇ь ѹ҆мꙋдрѧ́етъ слѣпцы̀, гдⷭ҇ь возво́дитъ низве́ржєнныѧ, гдⷭ҇ь лю́битъ првⷣники: гдⷭ҇ь храни́тъ прише́льцы, си́ра и҆ вдовꙋ̀ прїи́метъ, и҆ пꙋ́ть грѣ́шныхъ погꙋби́тъ. Воцр҃и́тсѧ гдⷭ҇ь во вѣ́къ, бг҃ъ тво́й, сїѡ́не въ ро́дъ и҆ ро́дъ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<red>Є҆</red>диноро́дный сн҃е, и҆ сло́ве бж҃їй, безсме́ртенъ сы́й, и҆ и҆зво́ливый, спасе́нїѧ на́шегѡ ра́ди, воплоти́тисѧ ѿ ст҃ы́ѧ бцⷣы, и҆ приснодв҃ы мр҃і́и, непрело́жнѡ вочл҃вѣ́чивыйсѧ, распны́йсѧ же, хрⷭ҇тѐ бж҃е, сме́ртїю сме́рть попра́вый, є҆ди́нъ сы́й ст҃ы́ѧ трⷪ҇цы, спрославлѧ́емый ѻ҆ц҃ꙋ̀, и҆ ст҃о́мꙋ дх҃ꙋ, спасѝ на́съ.

<rubric>Блажє́нна безъ пѣ́нїѧ:</rubric>

<red>В</red>о црⷭ҇твїи твое́мъ помѧнѝ на́съ, гдⷭ҇и, є҆гда̀ прїи́деши во црⷭ҇твїи твое́мъ.

<red>Б</red>л҃же́ни ни́щїи дх҃омъ, ꙗ҆́кѡ тѣ́хъ є҆́сть црⷭ҇тво нбⷭ҇ное.

<red>Б</red>л҃же́ни пла́чꙋщїи, ꙗ҆́кѡ ті́и ѹ҆тѣ́шатсѧ.

<red>Б</red>л҃же́ни кро́тцыи, ꙗ҆́кѡ ті́и наслѣ́дѧтъ зе́млю.

<red>Б</red>л҃же́ни а҆́лчꙋщїи и҆ жа́ждꙋщїи пра́вды, ꙗ҆́кѡ ті́и насы́тѧтсѧ.

<red>Б</red>л҃же́ни ми́лостивїи, ꙗ҆́кѡ ті́и поми́ловани бꙋ́дꙋтъ.

<red>Б</red>л҃же́ни чи́стїи срⷣцемъ, ꙗ҆́кѡ ті́и бг҃а ѹ҆́зрѧтъ.

<red>Б</red>л҃же́ни миротво́рцы, ꙗ҆́кѡ ті́и сн҃ове бж҃їи нарекꙋ́тсѧ.

<red>Б</red>л҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво небе́сное.

<red>Б</red>л҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀ лжꙋ́ще, менє̀ ра́ди.

<red>Р</red>а́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

<rubric>Сла́ва, и҆ ны́нѣ:</rubric>

<red>П</red>омѧнѝ на́съ, гдⷭ҇и, є҆гда̀ прїи́деши во црⷭ҇твїи твое́мъ.

<red>П</red>омѧнѝ на́съ, влⷣко, є҆гда̀ прїи́деши во црⷭ҇твїи твое́мъ.

<red>П</red>омѧнѝ на́съ, ст҃ы́й, є҆гда̀ прїи́деши во црⷭ҇твїи твое́мъ.

<red>Л</red>и́къ нбⷭ҇ный пое́тъ тѧ̀, и҆ глаго́летъ: ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀.

<red>П</red>ристꙋпи́те къ немꙋ̀, и҆ просвѣти́тесѧ, и҆ ли́ца ва̑ша не постыдѧ́тсѧ.

<red>Л</red>и́къ нбⷭ҇ный пое́тъ тѧ̀, и҆ глаго́летъ: ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь не́бо и҆ землѧ̀ сла́вы твоеѧ̀.

<rubric>Сла́ва:</rubric>

<red>Л</red>и́къ ст҃ы́хъ а҆́гг҃лъ и҆ а҆рха̑гг҃лъ, со всѣ́ми нбⷭ҇ными си́лами, пое́тъ тѧ̀, и҆ глаго́летъ: ст҃ъ, ст҃ъ, ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀.

<rubric>И҆ ны́нѣ:</rubric>

<rubric>И҆сповѣ́данїе правосла́вныѧ вѣ́ры, пе́рвагѡ собо́ра.</rubric>

<rubric>(А҆́ще є҆́сть лїтꙋргі́а, здѣ̀ не глаго́лемъ, но по И҆ ны́нѣ: глаго́лемъ: <incipit><red>Ѡ҆</red>сла́би, ѡ҆ста́ви:</incipit> и҆ прѡ́чаѧ).</rubric>

<red>В</red>ѣ́рꙋю во є҆ди́наго бг҃а ѻ҆ц҃а̀ вседержи́телѧ, творца̀ нб҃ꙋ и҆ землѝ, ви̑димымъ же всѣ̑мъ и҆ неви̑димымъ. И҆ во є҆ди́наго гдⷭ҇а і҆и҃са хрⷭ҇та̀, сн҃а бж҃їѧ, є҆диноро́днаго, и҆́же ѿ ѻ҆ц҃а̀ рожде́ннаго пре́жде всѣ́хъ вѣ̑къ. Свѣ́та ѿ свѣ́та, бг҃а и҆́стинна, ѿ бг҃а и҆́стинна, рожде́нна, не сотворе́нна, є҆диносꙋ́щна ѻ҆ц҃ꙋ̀, и҆́мже всѧ̑ бы́ша. На́съ ра́ди человѣ̑къ, и҆ на́шегѡ ра́ди спасе́нїѧ, сше́дшаго съ нб҃съ, и҆ воплоти́вшагосѧ ѿ дх҃а ст҃а, и҆ мр҃і́и дв҃ы, и҆ вочеловѣ́чшасѧ. Распѧ́таго же за ны̀, при понті́йстѣмъ пїла́тѣ, и҆ страда́вша, и҆ погребе́нна, и҆ воскре́сшаго въ тре́тїй де́нь, по писа́нїємъ. И҆ возше́дшаго на нб҃са̀, и҆ сѣдѧ́ща ѡ҆деснꙋ́ю ѻ҆ц҃а̀. И҆ па́ки грѧдꙋ́щаго со сла́вою, сꙋди́ти живы̑мъ и҆ мє́ртвымъ, є҆гѡ́же црⷭ҇твїю не бꙋ́детъ конца̀.

<rubric>Втора́гѡ собо́ра.</rubric>

<red>И҆</red> въ дх҃а ст҃а́го, гдⷭ҇а, животворѧ́щаго, и҆́же ѿ ѻ҆ц҃а̀ и҆сходѧ́щаго, и҆́же со ѻ҆ц҃е́мъ и҆ сн҃омъ спокланѧ́ема, и҆ ссла́вима, глаго́лавшаго прⷪ҇рѡ́ки. Во є҆ди́нꙋ ст҃ꙋ́ю, собо́рнꙋю и҆ а҆пⷭ҇льскꙋю цр҃ковь. И҆сповѣ́дꙋю є҆ди́но креще́нїе, во ѡ҆ставле́нїе грѣхѡ́въ. Ча́ю воскрⷭ҇нїѧ ме́ртвыхъ. И҆ жи́зни бꙋ́дꙋщагѡ вѣ́ка, а҆ми́нь.

<rubric>Моли́тва:</rubric>

<red>Ѡ҆</red>сла́би, ѡ҆ста́ви, простѝ, бж҃е, прегрѣшє́нїѧ на̑ша, вѡ́льнаѧ и҆ невѡ́льнаѧ, ꙗ҆̀же въ сло́вѣ и҆ въ дѣ́лѣ, ꙗ҆̀же въ вѣ́дѣнїи и҆ не въ вѣ́дѣнїи, ꙗ҆̀же во днѝ и҆ въ нощѝ, ꙗ҆̀же во ѹ҆мѣ̀ и҆ въ помышле́нїи, всѧ̑ на́мъ простѝ, ꙗ҆́кѡ бла́гъ и҆ чл҃вѣколю́бецъ.

<rubric class="inline">Посе́мъ,</rubric> <incipit><red>Ѻ҆́</red>ч҃е на́шъ:</incipit>

<rubric>Конда́къ гла́съ д҃:</rubric>

<red>В</red>о стрꙋѧ́хъ дне́сь і҆ѻрда́нскихъ бы́въ гдⷭ҇ь, і҆ѡа́ннꙋ вопїе́тъ: не ѹ҆бо́йсѧ крести́ти мѧ̀, спасти́ бо прїидо́хъ а҆да́ма первозда́ннаго.

<red>Г</red>дⷭ҇и, поми́лꙋй, <rubric class="inline">м҃.</rubric>

<rubric>И҆ моли́тва:</rubric>

<red>В</red>сест҃а́ѧ трⷪ҇це, є҆диносꙋ́щнаѧ держа́во, нераздѣ́льное црⷭ҇тво, всѣ́хъ бл҃ги́хъ вина̀: благоволи́ же и҆ ѡ҆ мнѣ̀ грѣ́шнѣмъ, ѹ҆твердѝ, вразꙋмѝ срⷣце моѐ, и҆ всю̀ мою̀ ѿимѝ скве́рнꙋ, просвѣтѝ мою̀ мы́сль, да вы́нꙋ сла́влю, пою̀ и҆ покланѧ́юсѧ, и҆ глаго́лю: є҆ди́нъ ст҃ъ, є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ бг҃а ѻ҆ц҃а̀, а҆ми́нь.

<rubric>А҆́ще є҆́сть лїтꙋргі́а, глаго́лемъ <incipit><red>Д</red>осто́йно є҆́сть:</incipit> И҆ ѿпꙋ́стъ.</rubric>

<rubric>А҆́ще же нѣ́сть лїтꙋргі́и, глаго́лемъ здѣ̀:</rubric>

<red>Б</red>ꙋ́ди и҆́мѧ гдⷭ҇не бл҃гослове́но ѿ ны́нѣ и҆ до вѣ́ка. <rubric class="inline">Три́жды.</rubric>

<rubric>Сла́ва, и҆ ны́нѣ:</rubric>

## Ѱало́мъ л҃г.

<red>Б</red>л҃гословлю̀ гдⷭ҇а на всѧ́кое вре́мѧ, вы́нꙋ хвала̀ є҆гѡ̀ во ѹ҆стѣ́хъ мои́хъ. Ѡ҆ гдⷭ҇ѣ похва́литсѧ дꙋша̀ моѧ̀, да ѹ҆слы́шатъ кро́тцыи, и҆ возвеселѧ́тсѧ. Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀ вкꙋ́пѣ. Взыска́хъ гдⷭ҇а, и҆ ѹ҆слы́ша мѧ̀, и҆ ѿ всѣ́хъ скорбе́й мои́хъ и҆зба́ви мѧ̀. Пристꙋпи́те къ немꙋ̀, и҆ просвѣти́тесѧ, и҆ ли́ца ва̑ша не постыдѧ́тсѧ. Се́й ни́щїй воззва̀, и҆ гдⷭ҇ь ѹ҆слы́ша и҆̀, и҆ ѿ всѣ́хъ скорбе́й є҆гѡ̀ спасѐ и҆̀. Ѡ҆полчи́тсѧ а҆́гг҃лъ гдⷭ҇ень ѻ҆́крестъ боѧ́щихсѧ є҆гѡ̀, и҆ и҆зба́витъ и҆̀хъ: Вкꙋси́те и҆ ви́дите, ꙗ҆́кѡ бла́гъ гдⷭ҇ь. Блаже́нъ мꙋ́жъ, и҆́же ѹ҆пова́етъ на́нь. Бо́йтесѧ гдⷭ҇а, всѝ ст҃і́и є҆гѡ̀, ꙗ҆́кѡ нѣ́сть лише́нїѧ боѧ́щымсѧ є҆гѡ̀. Бога́тїи ѡ҆бнища́ша и҆ взалка́ша: взыска́ющїи же гдⷭ҇а не лиша́тсѧ всѧ́кагѡ бла́га. Прїиди́те, ча̑да, послꙋ́шайте менє̀, стра́хꙋ гдⷭ҇ню наꙋчꙋ̀ ва́съ. Кто́ є҆сть человѣ́къ, хотѧ́й живо́тъ, любѧ́й дни̑ ви́дѣти бла̑ги; ѹ҆держѝ ѧ҆зы́къ тво́й ѿ ѕла̀, и҆ ѹ҆стнѣ̀ твоѝ, є҆́же не глаго́лати льстѝ. Ѹ҆клони́сѧ ѿ ѕла̀, и҆ сотворѝ бла́го: взыщѝ ми́ра, и҆ поженѝ и҆̀. Ѻ҆́чи гдⷭ҇ни на пра́вєдныѧ, и҆ ѹ҆́ши є҆гѡ̀ въ моли́твꙋ и҆́хъ. Лице́ же гдⷭ҇не на творѧ́щыѧ ѕла̑ѧ, є҆́же потреби́ти ѿ землѝ па́мѧть и҆́хъ. Воззва́ша пра́веднїи, и҆ гдⷭ҇ь ѹ҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ. Бли́зъ гдⷭ҇ь сокрꙋше́нныхъ срⷣцемъ, и҆ смирє́нныѧ дх҃омъ спасе́тъ. Мнѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Храни́тъ гдⷭ҇ь всѧ̑ кѡ́сти и҆́хъ, ни є҆ди́на ѿ ни́хъ сокрꙋши́тсѧ. Сме́рть грѣ́шникѡвъ люта̀, и҆ ненави́дѧщїи пра́веднаго прегрѣша́тъ. И҆зба́витъ гдⷭ҇ь дꙋ́шы ра̑бъ свои́хъ, и҆ не прегрѣша́тъ всѝ ѹ҆пова́ющїи на него̀.

<rubric class="inline">Та́же,</rubric> <incipit><red>Д</red>осто́йно є҆́сть:</incipit>

<rubric>И҆ ѿпꙋ́стъ. И҆ быва́етъ росхо́дъ до часа̀ вече́рнѧгѡ. Вече́рнѧ же быва́етъ съ лїтꙋргі́ею васі́лїа вели́кагѡ во своѐ вре́мѧ.</rubric>



<rubric>Вѣ́домо же бꙋ́ди:</rubric>

<rubric>(Зрѝ) А҆́ще слꙋчи́тсѧ на́вечерїе бг҃оѧвле́нїѧ въ сꙋббѡ́тꙋ, и҆лѝ недѣ́лю, по́стъ не быва́етъ. И҆ тропарѝ црⷭ҇кихъ часѡ́въ со чте́нїѧми въ сꙋббѡ́тꙋ и҆ недѣ́лю не пою́тсѧ. Но пое́мъ часы̀ црⷭ҇кїѧ пре́жде въ пѧто́къ, по ѻ҆бы́чаю, ꙗ҆́коже ѹ҆ка́зано на рѧдꙋ̀: глаго́лемъ же и҆ ѱало́мъ л҃г: <incipit><red>Б</red>л҃гословлю̀ гдⷭ҇а:</incipit> и҆ ѿпꙋ́стъ. И҆ въ то́й де́нь ꙗ҆ди́мъ сы́ръ и҆ ꙗ҆́ица.</rubric>

<rubric>(Зрѝ) А҆́ще бꙋ́детъ на́вечерїе въ сꙋббѡ́тꙋ: Прокі́менъ, а҆ллилꙋ́їа, и҆ прича́стенъ днѐ: А҆пⷭ҇лъ же и҆ Є҆ѵⷢ҇лїе пре́жде сꙋббѡ́тѣ пред̾ бг҃оѧвле́нїемъ, и҆ пото́мъ рѧ́дъ. По и҆зрѧ́днѣй, пое́мъ <incipit><red>Д</red>осто́йно є҆́сть:</incipit></rubric>

<rubric>(Зрѝ) А҆́ще ли въ недѣ́лю на́вечерїе бг҃оѧвле́нїѧ: Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе, и҆ прича́стенъ, пре́жде недѣ́ли пред̾ бг҃оѧвле́нїемъ, и҆ пото́мъ рѧ́дъ. По и҆зрѧ́днѣй же, пое́мъ <incipit><red>Д</red>осто́йно:</incipit> По ѿпꙋще́нїи же лїтꙋргі́и ꙗ҆ди́мъ ѹ҆крꙋ̑хи, и҆ пїе́мъ по є҆ди́ной ча́ши вїна̀. Соверше́ннѡ же ꙗ҆ди́мъ по ѿпꙋ́стѣ вече́рни, со є҆ле́емъ: сы́ра же и҆ ꙗ҆и́цъ, и҆ ры́бъ, ника́коже де́рзнемъ коснꙋ́тисѧ.</rubric>

<rubric>Подоба́етъ вѣ́дати:</rubric>

<rubric>(Зрѝ) А҆́ще просвѣще́нїй де́нь слꙋчи́тсѧ въ недѣ́лю, воскрⷭ҇но ничто́же пое́мъ, но всѐ послѣ́дованїе пра́здника: ве́черъ и҆ ѹ҆́трѡ и҆ на лїтꙋргі́и.</rubric>
