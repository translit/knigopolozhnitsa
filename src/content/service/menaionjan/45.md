---
title: "І҆аннꙋа́рїа л҃а"
navigation:
  key: service-menaionjan-45
  title: "І҆аннꙋа́рїа л҃а"
  parent: service-menaionjan
  order: 45
type: "service"
---

# І҆аннꙋа́рїа л҃а.

<rubric>Ст҃ы́хъ чꙋдотво́рцєвъ и҆ безсре́бренникѡвъ, кѵ́ра и҆ и҆ і҆ѡа́нна:</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры безсре́бренникѡвъ на ѕ҃. Гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>Ч</red>ꙋде́съ лꙋча́ми ѡ҆блиста́вше вселе́ннꙋю всю̀, кѵ́ре и҆ і҆ѡа́нне, пресвѣ́тлїи свѣти́льницы, нб҃сѝ ѹ҆подо́бистесѧ благода́тїю, высо́кагѡ жи́тельства добродѣ́тельми, ѕвѣ́зды предлага́еми. <rubric class="inline">Два́жды.</rubric>

<red>Д</red>ождерѡ́дныѧ ѻ҆́блаки преизѧ́ществꙋющѧ многотекꙋ́щими благода́тей чꙋдесы̀, мꙋ́чєницы гдⷭ҇ни, всю̀ зе́млю мы́сленнѡ напаѧ́ете, здра̑ваѧ пѣснопѣ̑нїѧ бг҃ꙋ приноси́ти понꙋжда̑юща.

<red>И҆</red>сцѣлѧ́ти стра̑сти дꙋшѝ и҆ тѣлесѐ, хи́трость ѿ бг҃а и҆́стиннѡ прїе́мше, мꙋ́чєницы гдⷭ҇ни, преесте́ственнѡ и҆сцѣлѧ́ете всѧ̑ не человѣ́ческими лѣчба́ми враче́бными, но бжⷭ҇твенными вдохнове́ньми.

<red>Н</red>бⷭ҇ныѧ си̑лы ѡ҆бходѧ́ще, свѣтосїѧ́ннїи свѣти́льницы, кѵ́ре и҆ і҆ѡа́нне, до́блїи страда́льцы, сꙋ́щихъ на землѝ и҆сцѣлѧ́ете тѣлеса̀, и҆ дꙋшє́вныѧ ꙗ҆́звы, хрⷭ҇та̀ ра́ди. Є҆го́же моли́те спастѝ на́съ.

<red>Ꙗ҆́</red>кѡ пото́кꙋ сла́вы послѣ́дꙋюще хрⷭ҇тꙋ̀, и҆сто́чницы безсме́ртїѧ ꙗ҆ви́стесѧ всѣ̑мъ, сла̑дкїѧ и҆сточа́ете стрꙋи̑ тѣлє́сныѧ и҆ дꙋшє́вныѧ, цѣлє́бнаѧ врачева̑нїѧ, и҆̀же крове́й стрꙋи̑ за хрⷭ҇та̀ и҆злїѧ́вше ѹ҆се́рднѣйше.

<rubric>Сла́ва, гла́съ и҃.</rubric>

<red>Д</red>во́ица мꙋ́ченикѡвъ дне́сь возсїѧ̀ на́мъ, дꙋшє́вныѧ болѣ̑зни на́шѧ и҆сцѣлѧ́юща, кѵ́ръ и҆ і҆ѡа́ннъ чꙋдодѣ́йственнїи. ѻ҆́въ ѹ҆́бѡ равноа́гг҃льное ѡ҆блобыза́въ, є҆ди́нственное житїѐ да́же до конца̀ пожи́въ, кро́вїю мꙋ́ченическою присвоѧ́етсѧ хрⷭ҇тꙋ̀: ѻ҆́въ въ во́инскихъ просїѧ́въ сосло́вїихъ, нбⷭ҇нымъ воинствосло́вїѧмъ градописꙋ́етсѧ. Тѣ́мже и҆ въ па̑мѧти и҆́хъ и҆сцѣлє́нїѧ подаю́тъ, вѣ́рою соверша́ющымъ, молѧ́щесѧ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Н</red>е терплю̀, ча́до, ви́дѧщи тѧ̀ на дре́вѣ ѹ҆снꙋ́вша, бо́дрость всѣ̑мъ даю́щаго, ꙗ҆́кѡ да и҆̀же дре́вле престꙋпле́нїѧ плодо́мъ, сно́мъ поги́бельнымъ ѹ҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость пода́си, дв҃а глаго́лаше пла́чꙋщи, ю҆́же велича́емъ.

<rubric>На стїхо́внѣ ѻ҆ктѡ́иха. Сла́ва, гла́съ в҃:</rubric>

<red>П</red>рїиди́те, вѣ́рныхъ сосло́вїе дне́сь, пѣ́сньми вѣнча́имъ кѵ́ра со і҆ѡа́нномъ, ра́таи благода́ти, и҆ да́тели просѧ́щихъ ѻ҆би́льнѣйшыѧ: многоѻбра́знѣ бо всѣ̑мъ ꙗ҆ви́шасѧ вра́чеве пресвѣ́тлїи. Тѣ́мже и҆ мо́лѧтъ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:</rubric>

<podoben>Подо́бенъ: <incipit><red>Є҆</red>гда̀ ѿ дре́ва:</incipit></podoben>

<red>Г</red>ро́здъ всезрѣ́лый, чⷭ҇таѧ, є҆го́же невоздѣ́ланнѡ во ѹ҆тро́бѣ плодоноси́ла є҆сѝ, на дре́вѣ ꙗ҆́кѡ ѹ҆зрѣ́ла є҆сѝ сего̀ повѣ́шена, рыда́ющи восклица́ла є҆сѝ, и҆ взыва́ла є҆сѝ: ча́до, сла́дость и҆ска́пай, є҆́юже ѿи́метсѧ пїѧ́нство всѧ́кое страсте́й, благодѣ́телю, менє̀ ра́ди тебѐ ро́ждшїѧ, твои́мъ благоꙋтро́бїемъ ѹ҆молѧ́емь.

<rubric>Тропа́рь, гла́съ є҃:</rubric>

<red>Ч</red>ꙋдеса̀ ст҃ы́хъ твои́хъ мч҃никъ, стѣ́нꙋ неѡбори́мꙋ на́мъ дарова́вый, хрⷭ҇тѐ бж҃е: тѣ́хъ моли́твами совѣ́ты ꙗ҆зы́кѡвъ разорѝ, цр҃ковь ст҃ꙋ́ю ѹ҆крѣпѝ, ꙗ҆́кѡ є҆ди́нъ бл҃гъ и҆ чл҃вѣколю́бецъ.



<rubric>На ѹ҆́трени ѻ҆́ба канѡ́на ѻ҆ктѡ́иха: и҆ ст҃ы́хъ на ѕ҃. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ невла́жными стопа́ми, дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<red>В</red>ла́сть на ле́сть воспрїѧ́лъ є҆сѝ, кѵ́ре бл҃же́нне, сострада́льца болѣ́зней и҆мѣ́въ і҆ѡа́нна сла́внаго, тѣ́мъ сла́дости лꙋ́чшїѧ на нб҃сѣ́хъ наслажда́етесѧ.

<red>В</red>о́инствомъ дх҃о́внымъ препоѧ́савсѧ, кѵ́ре всече́стне, земно́е же во́инство ѡ҆ста́вивъ, і҆ѡа́нне всехва́льне, на де́мѡны взѧ́сте ѿ хрⷭ҇та̀ побѣди́тєльнаѧ.

<red>Ѳ</red>е́клинѣ добродѣ́тели поревнова́вше жєны̀ бжⷭ҇твєнныѧ, въ двⷭ҇твеннꙋю равноа́гг҃льнꙋю ѻ҆де́ждꙋ бл҃гоче́стнѡ ѡ҆дѣ́ѧшасѧ: мꙋ́ченическимъ же жела́нїемъ къ подвигѡ́мъ совлеко́шасѧ.

<rubric class="inline">Бг҃оро́диченъ:</rubric> <red>Б</red>езсѣ́меннѡ ѻ҆́ч҃ею во́лею, ѿ бжⷭ҇твеннагѡ дх҃а бж҃їѧгѡ зачала̀ є҆сѝ сн҃а, и҆ пло́тїю породила̀ є҆сѝ, и҆з̾ ѻ҆ц҃а̀ безмт҃рнѧ, на́съ ра́ди и҆зъ тебє̀ безѻ́ч҃а.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нїе.</irmos>

<red>П</red>лотско́ю не́мощїю, ѹ҆крѣплѧ́еми хрⷭ҇то́выми страстьмѝ, бл҃госла́внїи мꙋ́чєницы человѣкоꙋбі́йцꙋ низложи́ша.

<red>Б</red>олѣ́зней пло́ти, и҆ нетлѣ́нныѧ сла́дости дх҃омъ хрⷭ҇тѡ́вы мꙋ́чєницы прїе́млюще, ра́довахꙋсѧ.

<red>Ѹ҆</red>крѣпи́сѧ немощно́е же́нскагѡ кресто́мъ є҆стества̀: тѣ́мже врага̀ ѕмі́ѧ мꙋ́жески побѣди́ша.

<rubric class="inline">Бг҃оро́диченъ:</rubric> <red>Т</red>ы̀ є҆ди́на земны̑мъ па́че є҆стества̀ бл҃ги́хъ хода́таица, мт҃и бж҃їѧ, была̀ є҆сѝ: тѣ́мже тѝ, ра́дꙋйсѧ, взыва́емъ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>Д</red>о́лꙋ влекꙋ́щыѧ сла̑сти попра́вше, къ мꙋче́нїѧ страда́льцы бж҃е́ственнѣй высотѣ̀ свѣ́тлѡ взѧ́стесѧ бл҃года́тїю, кѵ́ре и҆ і҆ѡа́нне, вселе́нныѧ свѣти́льницы. Тѣ́мже мо́лимсѧ, ѡ҆мраче́нїѧ грѣха̀ и҆ недꙋ́гѡвъ и҆зба́вите ны̀, сꙋ́щаго над̾ всѣ́ми бг҃а молѧ́ще. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>о бз҃ѣ въ тво́й, бцⷣе, прибѣ́гъ смире́нный, покро́въ бжⷭ҇твенный, припа́даѧ молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́къ и҆ трепе́щꙋ, моле́нїе сотворѝ, чⷭ҇таѧ, къ сн҃ꙋ твоемꙋ̀ ѿ си́хъ и҆зба́вити мѧ̀.

<rubric class="inline">Крⷭ҇тобг҃оро́диченъ:</rubric> <red>И҆</red>з̾ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>Н</red>евече́рнїѧ бл҃года́ти свѣтозаре́нїе, врагѝ низложѝ любомра́чныѧ льстѝ, сеѧ̀ ратобо́рцы, свѣти́льники сїѧ́ющыѧ, кѵ́ра и҆ і҆ѡа́нна показа́вши.

<red>Ѹ҆</red>слади́шасѧ трⷪ҇ческимъ раче́нїемъ, и҆ ѿ неѧ̀ мꙋ́чєницы ѕѣлѡ̀ возлю́блени бы́вше, кѵ́ръ же и҆ і҆ѡа́ннъ, соедине́нїемъ лꙋ́чшимъ ѻ҆рга́ни бж҃їи показа́стесѧ.

<red>Ꙗ҆́</red>кѡ че́стенъ ва́шъ хра́мъ, ѿгони́теленъ лꙋка́выхъ дꙋхѡ́въ, ѿгонѧ́етъ недꙋ́ги всѣ́хъ болѧ́щихъ, непобѣди́мїи мꙋ́чєницы, бл҃года́ть и҆сцѣле́нїѧ подава́етъ.

<rubric class="inline">Бг҃оро́диченъ:</rubric> <red>Н</red>еискꙋсобра́чнѡ родила̀ є҆сѝ, ѽ дв҃о, и҆ по ржⷭ҇твѣ̀ ꙗ҆ви́ласѧ є҆сѝ двⷭ҇твꙋющи па́ки: тѣ́мже немо́лчными гла́сы, ра́дꙋйсѧ, тебѣ̀, влⷣчце, вѣ́рою несомнѣ́нною взыва́емъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</irmos>

<red>Т</red>ѧ̀, сп҃се, дво́ица мч҃никѡвъ возжелѣ̀, ты̀ ст҃ы́й во ст҃ы́хъ кѵ́ра и҆ і҆ѡа́нна досто́йнѡ поче́лъ є҆сѝ.

<red>Т</red>воѐ дѣ́ло, бл҃же, врага̀ потребле́нїе, ты̀ мꙋ́ченики бл҃гоче́стїѧ, кресто́мъ содѣ́лалъ є҆сѝ, и҆ сла́вою вѣнча́лъ є҆сѝ.

<red>Т</red>ѧ̀ є҆ди́наго люби́ти небоѧ́зненнымъ мꙋдрова́нїемъ, пома́завшесѧ дѣ́вствомъ, і҆ѡа́ннъ и҆ кѵ́ръ, мꙋ́жество содѣ́лаша.

<rubric class="inline">Бг҃оро́диченъ:</rubric> <red>Т</red>ѧ̀ ѻ҆рꙋ́жїе непобѣди́мое на врагѝ предлага́емъ: тѧ̀ тве́рдость и҆ наде́ждꙋ на́шегѡ спасе́нїѧ, бг҃оневѣ́сто, и҆́мамы.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости, ѿ ре́бръ твои́хъ и҆сте́кшею кро́вїю.</irmos>

<red>П</red>ожре́тисѧ мꙋ́чєницы за хрⷭ҇та̀ и҆зво́лиша, не́жели і҆́дѡлѡмъ пожре́ти: лꙋка́ваго же мꙋчи́телѧ привестѝ, за милосе́рдїе за ны̀ поже́ршагѡсѧ ꙗ҆́кѡ ѻ҆вча̀.

<red>И҆</red>знемого́ша и҆̀же неща́днѡ мꙋ́ченики стрꙋ́жꙋщїи, стрꙋ́жємымъ же стрѣ́лы ꙗ҆́звы младе́нєцъ быва́хꙋ: пресла́внѡ бо ѹ҆твержда́хꙋсѧ бж҃е́ственнымъ дх҃омъ.

<red>Г</red>дⷭ҇а и҆ цр҃ѧ̀ всеѧ̀ тва́ри и҆сповѣ́давшаѧ вѣ́рою, дво́ица є҆диномꙋ́дреннаѧ и҆ є҆динострада́льнаѧ, беззакѡ́ннымъ да́же до кро́ве сопроти́вишасѧ.

<rubric class="inline">Бг҃оро́диченъ:</rubric> <red>Ѽ</red> чꙋ́до всѣ́хъ чꙋде́съ новѣ́йшее! Ꙗ҆́кѡ дв҃а во ѹ҆тро́бѣ всѧ́чєскаѧ содержа́щаго, неискꙋсомꙋ́жнѡ заче́нши, не тѣсновмѣстѝ.

<rubric>Конда́къ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>Ѿ</red> бж҃е́ственныѧ благода́ти да́ръ чꙋде́съ прїе́мше, ст҃і́и, чꙋдодѣ́йствꙋете непреста́ннѡ, всѧ̑ на́шѧ стра̑сти рꙋкодѣ́йствомъ сѣкꙋ́ще неви́димымъ, кѵ́ре бг҃омꙋ́дре со і҆ѡа́нномъ сла́внымъ: вы́ бо бж҃е́ственнїи вра́чеве є҆стѐ.

<rubric class="inline">І҆́косъ:</rubric> <red>С</red>а́ми себѐ бг҃ꙋ возло́жше, ст҃і́и, всѧ́кое и҆скꙋше́нїе лю́тыхъ є҆гѡ̀ ра́ди претерпѣ́сте, ѹ҆ме́рше ѹ҆се́рднѡ, мꙋ́чєницы до́блїи, и҆ по кончи́нѣ всѣ̑мъ и҆сточа́ете бжⷭ҇твєннаѧ дарова̑нїѧ, сꙋ́щымъ въ разли́чныхъ недꙋ́зѣхъ, и҆ ѿ мно́гихъ и҆сцѣлѧ́юще ѕѡ́лъ, ѿ ни́хже є҆ди́нъ и҆ пе́рвый є҆́смь а҆́зъ ѻ҆каѧ́нный. Тѣ́ломъ бо и҆ дꙋше́ю ѿ ꙗ҆́звъ лю́тыхъ болѣ́знꙋю, и҆ вѣ́рою ва́мъ вопїю̀: и҆сцѣли́те мѧ̀, вы́ бо бжⷭ҇твеннїи вра́чеве є҆стѐ.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пе́щи а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: благослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>И҆</red>звѣ́сивше ꙗ҆́кѡ въ преклоне́нїи мѣ́рила мꙋдрова́нїе, тѧгото́ю пречи́стыѧ сла́вы, страда́льцы возвыша́еми взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

<red>Н</red>е невѣ́дꙋще сꙋпоста́тнагѡ ѹ҆мышле́нїй, всѧ́къ ра́нъ ви́дъ и҆ ласка́нїй поплева́вше мч҃ницы, бл҃гослове́нъ є҆сѝ, вопїѧ́хꙋ, въ хра́мѣ сла́вы твоеѧ̀, гдⷭ҇и.

<red>Т</red>ерпѣ́нїемъ ра́нъ вѣнча́еми, і҆ѡа́ннъ же и҆ кѵ́ръ, защи̑тницы, трⷪ҇цѣ взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

<rubric class="inline">Бг҃оро́диченъ:</rubric> <red>В</red>ы́шнѧгѡ ѡ҆сщ҃е́нное бжⷭ҇твенное селе́нїе, ра́дꙋйсѧ. Тобо́ю бо даде́сѧ ра́дость, бцⷣе, зовꙋ́щымъ: бл҃гослове́на ты̀ въ жена́хъ є҆сѝ, всенепоро́чнаѧ влⷣчце.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>К</red>о ѿверже́нїю ѹ҆́бѡ, нечести́вїи, є҆стество́мъ сꙋ́щаго бг҃а, призыва́хꙋ лю́тѣ: но непобѣ́днїи мꙋ́чєницы, тва́рїю ꙗ҆влѧ́хꙋ всѣ́хъ зижди́телѧ сꙋ́ща, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.

<red>Н</red>еи́стовствꙋющїисѧ ле́стїю гнѣ́внѡ, земна̑ѧ мꙋ́дрствꙋющїи мꙋчи́телїе, и҆̀же житїѐ и҆мꙋ́щыѧ на небесѣ́хъ неразори́мо, сме́ртїю къ жи́зни ѿсыла́хꙋ, взыва́ющыѧ: благослови́те, всѧ̑ дѣла̀ гдⷭ҇нѧ, гдⷭ҇а.

<red>М</red>ѡ́щи мч҃никѡвъ блиста̑нїѧ чꙋде́съ ꙗ҆ви́шасѧ вселе́ннѣй, хрⷭ҇тѐ, ѕлоде́мѡна мечта́ннꙋю ле́сть посрамлѧ́юще, вопїю́щымъ же бл҃голѣ́пнѡ и҆сцѣлє́нїѧ подава́юще: благослови́те, всѧ̑ дѣла̀ гдⷭ҇нѧ, гдⷭ҇а.

<rubric class="inline">Бг҃оро́диченъ:</rubric> <red>Б</red>ез̾ мт҃ре и҆з̾ ѻ҆ц҃а̀ сло́во сы́й пе́рвѣе, без̾ ѻ҆ц҃а̀ бы́сть и҆з̾ тебє̀ второ́е, всечⷭ҇таѧ, вопло́щсѧ пе́рвѣе безпло́тный, за бл҃гоꙋтро́бїе восхотѣ́въ спастѝ пою́щыѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>П</red>ослꙋшли́ва до сме́рти дво́ица непобѣди́мыхъ мꙋ́ченикѡвъ ꙗ҆ви́сѧ, і҆ѡа́нна и҆ кѵ́ра, влⷣчнимъ бж҃е́ствєннымъ велѣ́нїємъ: тѣ́мже въ рꙋ́цѣ зижди́телѧ своѧ̑ дꙋ́шы преда́ша.

<red>С</red>вѣти̑ла сїѧ́ютъ два̀, чꙋде́съ сїѧ̑нїѧ, ѿ и҆сто́чника є҆ди́нагѡ свѣтоно́снагѡ, немощны̑мъ и҆сточа́юще нетлѣ́ннꙋю бл҃года́ть: ꙗ҆̀же досто́йнѡ велича́емъ.

<red>Є҆</red>ди́ницꙋ ѹ҆́бѡ бжⷭ҇твеннагѡ сꙋщества̀, но ѵ҆поста́сьми трⷪ҇цꙋ, непобѣди́мыхъ мꙋ́чєникъ дво́ица мꙋ́жески бг҃осло́вѧше: воплоще́ннаго же сло́ва, є҆ди́наго хрⷭ҇та̀ во двою̀ є҆стєствꙋ̀.

<rubric class="inline">Бг҃оро́диченъ:</rubric> <red>П</red>ощади́ мѧ, хрⷭ҇тѐ, є҆гда̀ прїи́деши сꙋди́ти мі́ръ со сла́вою, разрѣшѝ мглꙋ̀ страсте́й мои́хъ, мольба́ми ро́ждшїѧ тѧ̀, и҆ честны́хъ мꙋ́чєникъ твои́хъ, ꙗ҆́кѡ бл҃гъ и҆ многомлⷭ҇тивъ.

<rubric>Свѣти́ленъ.</rubric>

<podoben>Подо́бенъ: <incipit><red>Н</red>б҃о ѕвѣзда́ми:</incipit></podoben>

<red>Ч</red>ꙋдодѣ́йственнїи свѣти́льницы, кѵ́ре со і҆ѡа́нномъ, дꙋшє́вныѧ на́шѧ недꙋ́ги и҆ тѣлє́сныѧ и҆сцѣли́те, ѿ гдⷭ҇а прїе́мше благода́ть и҆сцѣле́нїй.

<rubric>Сла́ва, и҆ ны́нѣ, бг҃оро́диченъ:</rubric>

<red>Ѿ</red> бг҃а мі́рови пода́нныхъ благи́хъ ты̀ вина̀ была̀ є҆сѝ, бцⷣе: но и҆ ны́нѣ молѝ ѡ҆ ѻ҆́бщемъ спасе́нїи благопремѣ́ннаго бг҃а.

<rubric>На стїхо́внѣ ѻ҆ктѡ́иха. Сла́ва, гла́съ д҃:</rubric>

<red>Д</red>остохва́льными пѣ́сньми, вѣ́рнїи, возвели́чимъ кѵ́ра и҆ і҆ѡа́нна, въ дꙋ́сѣ є҆динокрѡ́вныѧ, и҆ по пло́ти братомꙋ̑дрыѧ: съ ни́миже а҆ѳана́сїю до́блюю похвалѧ́юще, и҆ прозѧбе́нїе є҆ѧ̀, ѳеодо́тїю, є҆ѵдоѯі́ю и҆ ѳеокті́стꙋ, страстотє́рпицы и҆ приснодѣ̑вы, молѧ́щыѧ хрⷭ҇та̀ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>З</red>ва́нный свы́ше:</incipit></podoben>

<red>Н</red>е рыда́й менє̀, мт҃и, зрѧ́щи на дре́вѣ повѣ́шена твоего̀ сн҃а и҆ бг҃а, на вода́хъ повѣ́сившаго зе́млю неѡдержи́мѡ, и҆ всю̀ тва́рь созда́вшаго: и҆́бо воскреснꙋ̀ и҆ просла́влюсѧ, и҆ а҆́дѡва ца̑рствїѧ сокрꙋшꙋ̀ крѣ́постїю, и҆ погꙋблю̀ тогѡ̀ си́лꙋ, и҆ свѧ̑занныѧ и҆зба́влю ѿ ѕлодѣ́йства є҆гѡ̀, ꙗ҆́кѡ благоꙋтро́бенъ, и҆ ѻ҆ц҃ꙋ̀ моемꙋ̀ приведꙋ̀, ꙗ҆́кѡ чл҃вѣколю́бецъ.



<rubric>На лїтꙋргі́и: Блажє́нна ѻ҆ктѡ́иха на д҃: и҆ ст҃ы́хъ ѿ канѡ́на пѣ́снь г҃-ѧ, на д҃.</rubric>

<rubric>Прокі́менъ, гла́съ д҃:</rubric>

<red>С</red>т҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.

<rubric class="inline">Сті́хъ:</rubric> <red>П</red>редзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не подви́жꙋсѧ.

<rubric>А҆пⷭ҇лъ къ корі́нѳѧнѡмъ, зача́ло рн҃г.</rubric>

<rubric class="inline">А҆ллилꙋ́їа, гла́съ в҃:</rubric> <red>С</red>ѐ что̀ добро̀, и҆лѝ что̀ красно̀, но є҆́же жи́ти бра́тїи вкꙋ́пѣ.

<rubric>Є҆ѵⷢ҇лїе матѳе́а, зача́ло л҃д, ѿ полꙋ̀.</rubric>

<rubric class="inline">Прича́стенъ:</rubric> <red>Р</red>а́дꙋйтесѧ, пра́веднїи, ѡ҆ гдⷭ҇ѣ:
