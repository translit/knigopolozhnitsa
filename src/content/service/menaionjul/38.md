---
title: "І҆ꙋ́лїа к҃и"
navigation:
  key: service-menaionjul-38
  title: "І҆ꙋ́лїа к҃и"
  parent: service-menaionjul
  order: 38
type: "service"
---

# І҆ꙋ́лїа к҃и.

<rubric>Ст҃ы́хъ а҆пⷭ҇лъ и҆ дїа́конѡвъ, про́хѡра, нїканѡ́ра, ті́мѡна и҆ парме́на.</rubric>



<rubric>Стїхи̑ры а҆пⷭ҇лѡвъ, гла́съ а҃: </rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>И҆</red>збра́нїемъ бж҃їимъ предпочто́стесѧ слꙋжи́ти тре́бованїємъ ст҃ы́хъ, ꙗ҆́кѡ сꙋ́ще мꙋ́дрости бжⷭ҇твенныѧ и҆спо́лнени, и҆ просвѣще́нїѧ и҆ благода́ти сла́внїи. И҆ ны́нѣ живетѐ на нб҃сѣ́хъ, непреста́ннѡ со а҆́гг҃лы веселѧ́щесѧ.

<red>С</red>вѣ́тлы ꙗ҆́кѡ свѣщы̀ дх҃а благода́тїю, показа́вшесѧ мі́рꙋ, ра́зꙋма сїѧ́нїе ѡ҆блиста́сте бога́тнѡ, и҆ мглꙋ̀ ѕло́бы ѹ҆ста́висте: и҆ преста́вльшесѧ а҆пⷭ҇ли, къ свѣ́тꙋ всели́стесѧ незаходи́момꙋ.

<red>Д</red>а восхва́литсѧ нїканѡ́ръ свѧще́ннѣйшїй, и҆ парме́на, и҆ ті́мѡнъ, и҆ съ ни́ми да почти́тсѧ про́хѡръ бжⷭ҇твенный, и҆спо́лнителїе сло́ва повелѣ́нїй, и҆ богати́телїе неимꙋ́щихъ, и҆ моли́твєнницы къ бг҃ꙋ на́шемꙋ теплѣ́йшїи.

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>ра́вомъ гнилы́мъ попо́лзсѧ, ни́цъ лежꙋ̀, и҆ къ твое́й, дв҃о, притека́ю тишинѣ̀, ѿ бꙋ́ри сопроти́вныѧ и҆ и҆скꙋше́нїй многоѻбра́зныхъ мѧ̀ и҆зба́ви, да пою̀ твою̀ благода́ть непреста́ннѡ, бцⷣе мт҃и приснодв҃о.

<rubric class="inline">Крⷭ҇тобг҃оро́диченъ:</rubric> <red>В</red>оздви́жена ꙗ҆́кѡ ви́дѣ на крⷭ҇тѣ̀ а҆́гнца, непоро́чнаѧ дв҃а, пла́чꙋщи вопїѧ́ше: сла́дкое моѐ ча́до, что̀ но́вое и҆ пресла́вное видѣ́нїе; ка́кѡ содержа́й всѧ́чєскаѧ го́рстїю, на дре́вѣ пригвожда́ешисѧ пло́тїю;

<rubric>Тропа́рь, гла́съ г҃:</rubric>

<red>А҆</red>пⷭ҇ли ст҃і́и, моли́те ми́лостиваго бг҃а, да прегрѣше́нїй ѡ҆ставле́нїе пода́стъ дꙋша́мъ на́шымъ.

<rubric>Канѡ́нъ, і҆ѡ́сифово, гла́съ д҃, є҆гѡ́же краегране́сїе: <acrostic><red>П</red>ою̀ зари̑ мы́сленнагѡ со́лнца.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ, невла́жными стопа́ми, дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<red>П</red>рича́стїемъ къ бжⷭ҇твенномꙋ премꙋ́дрїи свѣ́тꙋ бы́вше, ва́шъ свѣтоно́сный и҆ свѣ́тлый пра́здникъ пра́зднꙋющыѧ, страсте́й мглы̀ и҆зба́вите, и҆ просвѣще́нїѧ сподо́бите.

<red>П</red>ривлеко́стесѧ сла́дкимъ жела́нїемъ хрⷭ҇то́вымъ, блаже́ннїи, и҆ кра̑снаѧ житїѧ̀ тлѣ́ннагѡ благоче́стнѡ презрѣ́вше, томꙋ̀ послѣ́довасте, наꙋчи́вшесѧ и҆́стиннымъ.

<red>С</red>вѣти́льницы восто́ка ꙗ҆́вльшесѧ свѣтода́тельнагѡ, свѣтонаста̑вницы бы́ша дꙋ́шъ, парме́на же и҆ про́хѡръ, и҆ ті́мѡнъ чꙋ́дный, и҆ нїканѡ́ръ превели́кїй.

<rubric class="inline">Бг҃оро́диченъ:</rubric> <red>Ш</red>є́ствїѧ бж҃їѧ, всенепоро́чнаѧ, въ тебѣ̀ позна́шасѧ, бы́вшѧ стра́ннымъ ржⷭ҇тво́мъ, несказа́ннымъ соедине́нїемъ. Тѣ́мже ꙗ҆́кѡ всѣ́хъ влⷣчцꙋ тва́рей, тѧ̀ прославлѧ́емъ.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ цр҃ковь твоѧ̑, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆ ѹ҆твержде́нїе.</irmos>

<red>Ꙗ҆́</red>кѡ сꙋ́ще дꙋхо́внїи ѻ҆́блацы, во́дꙋ и҆́стиннагѡ ра́зꙋма, сꙋ́щымъ на землѝ, сла́внїи, во ѡ҆свѧще́нїе и҆ска́пасте.

<red>Д</red>х҃а и҆збра́нїемъ, ꙗ҆́кѡ и҆спо́лнени тогѡ̀ бл҃года́ти, слꙋжи́ти премꙋ́дрїи, потре́бамъ ст҃ы́хъ ѹ҆чине́ни бы́сте. Восхва́лимъ парме́на сла́внаго, и҆ мꙋ́драго ті́мѡна, и҆ честна́го про́хѡра, и҆ высо́каго ѹ҆мо́мъ нїканѡ́ра.

<rubric class="inline">Бг҃оро́диченъ:</rubric> <red>И҆</red>ска́пающаго сла́дость, и҆збавле́нїе ѕлы́хъ, родила̀ є҆сѝ бл҃га́го гдⷭ҇а, чⷭ҇таѧ дв҃о всенепоро́чнаѧ.

<rubric>Сѣда́ленъ, гла́съ г҃.</rubric>

<podoben>Подо́бенъ: <incipit><red>Б</red>жⷭ҇твенныѧ вѣ́ры:</incipit></podoben>

<red>Б</red>жⷭ҇твєнныѧ трꙋбы̑ и҆́стины, сосꙋ́ди честні́и благоче́стїѧ, наста̑вницы блꙋдѧ́щихъ спасе́ннїи ꙗ҆́вльшесѧ, гдⷭ҇ни а҆пⷭ҇ли, ра́дꙋйтесѧ, и҆ моли́те хрⷭ҇та̀ бг҃а, просѧ́ще дарова́ти на́мъ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>жⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀, сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>В</red>озсїѧ́вши на высотѣ̀ цр҃ко́внѣй, ꙗ҆́коже ѕвѣ́зды незаходи́мы, ѕлоче́стїѧ ѡ҆мраче́нїе разори́ша, и҆ мі́ръ просвѣти́ша благодѣ́телѧ а҆пⷭ҇ли.

<red>С</red>лꙋжа́й по благода́ти є҆ѵⷢ҇лїю, нїкомиді́и бы́лъ є҆сѝ, про́хѡре преблаже́нне, и҆зрѧ́денъ ѹ҆чи́тель, и҆ бжⷭ҇твенный первопресто́льникъ, ста́дꙋ хрⷭ҇то́вꙋ предста́тельствꙋѧ.

<red>Ч</red>е́сть бжⷭ҇твеннꙋ наслѣ́довалъ є҆сѝ, нїканѡ́ре блаже́нне, заколе́нъ бы́въ ꙗ҆́кѡ ѻ҆вча̀, со двѣма̀ ты́сѧщами на хрⷭ҇та̀ ѹ҆пова́ющими, въ ѻ҆́ньже сконча́сѧ де́нь стефа́нъ первострада́лецъ.

<rubric class="inline">Бг҃оро́диченъ:</rubric> <red>Н</red>еискꙋсобра́чнѡ родила̀ є҆сѝ бг҃а сло́ва, вопло́щшасѧ, пречⷭ҇таѧ, па́че ѹ҆ма̀ и҆ сло́ва: тѣ́мже по до́лгꙋ тѧ̀, дв҃о, сла́вимъ, и҆ досто́йнѡ ѹ҆блажа́емъ.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ тѧ̀.</irmos>

<red>Т</red>ы̀, гдⷭ҇и, твоѧ̀ ѹ҆ченикѝ, ꙗ҆́коже трꙋбы̑ посла́лъ є҆сѝ, возставлѧ́ющыѧ ѿ гробѡ́въ пре́лести дꙋ́шы пѣсносло́вѧщыѧ тѧ̀.

<red>Т</red>і́мѡнъ свѧще́нный, па́стырь во́стрѧнѡмъ бы́въ, прїѧ́тъ мꙋче́нїѧ блаже́ннꙋю кончи́нꙋ, ѻ҆гне́мъ сожига́емь.

<red>В</red>ели́кїй парме́на предъ ѻ҆чи́ма а҆пⷭ҇лѡвъ ѹ҆́спе, соверши́въ со тща́нїемъ те́плымъ бжⷭ҇твенное слꙋже́нїе.

<rubric class="inline">Бг҃оро́диченъ:</rubric> <red>П</red>ое́мъ тѧ̀, є҆́юже тлѝ и҆зба́вихомсѧ, всенепоро́чнаѧ, и҆ а҆́да, и҆ пе́рвыѧ мꙋ́чащїѧ ́ ѕло́бы льсти́вагѡ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</irmos>

<red>Н</red>їканѡ́ръ, жи́знь возвѣща́ѧ бꙋ́дꙋщꙋю, и҆ крⷭ҇тъ и҆ стра̑сти, за милосе́рдїе пло́тїю пострада́вшагѡ, ѹ҆мерщвлѧ́етсѧ, і҆ꙋде́йскими рꙋка́ми ѹ҆бива́емь.

<red>В</red>ели́кїй вжига́емь ті́мѡнъ жела́нїемъ гдⷭ҇ни любвѐ, повелѣ́ньми беззакѡ́нникъ, посредѣ̀ ѻ҆гнѧ̀ скончава́етсѧ, всесожже́нїе бжⷭ҇твенно бы́въ.

<red>Б</red>жⷭ҇твеннаѧ и҆ свѣтоно́снаѧ, и҆ благода́ти и҆спо́лненна ва́ша, а҆пⷭ҇ли, па́мѧть ѡ҆свѧща́етъ всѣ́хъ мы̑сли, вѣ́рою творѧ́щихъ сїю̀, блаже́ннїи.

<rubric class="inline">Бг҃оро́диченъ:</rubric> <red>Ч</red>и́ни тѧ̀ безпло́тныхъ а҆́гг҃лъ почита́ютъ, и҆ а҆пⷭ҇льстїи ли́цы, и҆ мч҃никъ собо́ри, бг҃ороди́тельнице: и҆́бо всѣ́хъ цр҃ѧ̀ несказа́ннѡ родила̀ є҆сѝ.

<rubric>Конда́къ, гла́съ а҃.</rubric>

<podoben>Подо́бенъ: <incipit><red>Ѹ҆</red>тро́бꙋ дв҃и́чꙋ:</incipit></podoben>

<red>Д</red>їа́кони честні́и, и҆ самови́дцы сло́ва, и҆ сосꙋ́ди и҆збра́ннїи ꙗ҆ви́стесѧ вѣ́ры, нїканѡ́ръ, про́хѡръ, парме́на и҆ ті́мѡнъ, сла́внїи: тѣ́мже дне́сь свѧще́ннꙋю па́мѧть ва́шꙋ пра́зднꙋемъ, въ весе́лїи се́рдца ва́съ ѹ҆блажа́юще.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>В</red>се́ю мы́слїю хрⷭ҇та̀ возлюби́вше, є҆ди́наго въ добро́тѣ сꙋ́щаго, ꙗ҆́кѡ вои́стиннꙋ пресла́внїи, лꙋ́чшїй жре́бїй прїѧ́сте ца́рствїе нбⷭ҇ное.

<red>Ѿ</red> сло́ва и҆зъ дв҃ы возсїѧ́вшагѡ на́мъ, сло́вомъ почте́ни бы́вше, дѣ́лы же свѧще́нными, вѣ́рныхъ спаси́тели ꙗ҆ви́стесѧ, си́хъ претворѧ́юще безслове́сїе, бг҃облаже́ннїи.

<red>П</red>острада́лъ є҆сѝ стра́ннѡ бл҃же́нне, нїканѡ́ре, посѣка́емь, нра́вомъ ѕлочести́выхъ є҆вре́євъ, и҆ хрⷭ҇тꙋ̀ ꙗ҆́кѡ а҆́гнѧ приводи́мь, бл҃гослове́нъ є҆сѝ въ хра́мѣ, вопїѧ̀, сла́вы твоеѧ̀, гдⷭ҇и.

<rubric class="inline">Бг҃оро́диченъ:</rubric> <red>С</red>ло́вомъ сло́во ѻ҆́ч҃ее, ѻ҆трокови́це, родила̀ є҆сѝ, сло́вомъ нб҃о сотво́ршаго и҆ зе́млю: и҆ сла́виши сего̀ пречⷭ҇таѧ, сло́во подаю́щаго, чи́стѡ въ него̀ ны́нѣ вѣ́рꙋющымъ.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ, данїи́лъ львѡ́въ зїѧ̑нїѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>Ѿ</red> ка́ла страсте́й и҆зба́висте и҆ сꙋ́етства, повинꙋ́ющыѧсѧ ва́шымъ ѹ҆че́нїємъ, премꙋ́дрїи: и҆ къ высотѣ̀ си́хъ ра́зꙋма возведо́сте, бг҃ꙋ ѹ҆годи́вшыѧ до́брѣ, и҆ вопїю́щыѧ: благослови́те, всѧ̑ дѣла̀ гдⷭ҇нѧ, гдⷭ҇а.

<red>Б</red>жⷭ҇твенный да почти́тсѧ парме́нъ бжⷭ҇твенными пѣ́сньми, вкꙋ́пѣ съ ті́мѡномъ, и҆ всехва́льный про́хѡръ, и҆ нїканѡ́ръ чꙋ́дный, ꙗ҆́кѡ ѹ҆ч҃ницы̀ і҆и҃совы, и҆ богати́телїе ꙗ҆зы́кѡвъ, вопїю́щихъ, благослови́те, всѧ̑ дѣла̀ гдⷭ҇нѧ, гдⷭ҇а.

<red>В</red>а́съ съ петро́мъ, и҆ про́чихъ лꙋ́чшихъ гдⷭ҇ь ѹ҆ч҃никѝ прїѧ́тъ: причте́ни ѹ҆́бѡ сла́внїи, къ наречє́ннымъ седми́десѧтимъ, и҆збра́нныхъ же до́брѣ, ꙗ҆́кѡ и҆спо́лнени сꙋ́ще вѣ́ры, ст҃ы̑мъ слꙋжи́ти потре́бамъ, прехва́льнїи.

<rubric class="inline">Бг҃оро́диченъ:</rubric> <red>С</red>ѐ бг҃оглаго́ливыхъ гла́сы коне́цъ прїѧ́ша, поро́ждши тебѐ пресꙋ́щнаго гдⷭ҇а, ѿ ѻ҆́ныхъ ꙗ҆влѧ́емаго, во спасе́нїе вѣ̑рнымъ, бг҃ора́дованнаѧ, вопїю́щымъ: благослови́те, всѧ̑ дѣла̀ гдⷭ҇нѧ, гдⷭ҇а.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀. Тѣ́мъ веселѧ́щесѧ, тѧ̀, бцⷣѣ велича́емъ.</irmos>

<red>Ꙗ҆</red>ви́стесѧ сосꙋ́ди сло́ва, всю̀ вмѣсти́вше зарю̀, лꙋ́чшїи честны́хъ слꙋжи́телей, ст҃ы́хъ потре́бамъ послꙋжи́вше, и҆ со сло́вомъ премꙋ́дрїи, сла́вы неизрече́нныѧ наслажда́ющесѧ.

<red>Д</red>не́сь всѧ̀ тва́рь ва́шꙋ па́мѧть пра́зднꙋетъ, ті́мѡне, парме́не и҆ нїканѡ́ре съ про́хѡромъ бг҃опроповѣ́дникомъ, досто́йнѡ ѹ҆блажа́юще ва́съ, бг҃ови́дцы и҆ преблаже́ннїи.

<red>В</red>зѧ́стесѧ къ вели́цѣй сла́вѣ, ꙗ҆́кѡ ѹ҆ч҃ницы̀ бж҃їѧ сло́ва, и҆ со а҆пⷭ҇льскими ли́ки и҆ безпло́тныхъ ны́нѣ ра́дꙋетесѧ. Съ ни́ми при́снѡ моли́те, поми́ловатисѧ на́мъ, сла́внїи.

<rubric class="inline">Бг҃оро́диченъ:</rubric> <red>Г</red>ла́съ тебѣ̀ вопїе́мъ, дв҃о, ра́достнѡ а҆рха́гг҃ловъ: ра́дꙋйсѧ, ра́досте а҆́гг҃лѡвъ, а҆пⷭ҇лѡвъ честносло́вїе, и҆ проро́кѡвъ проповѣ́данїе, и҆ мꙋ́ченикѡвъ вѣнча́нїе.
