---
title: "І҆ꙋ́лїа і҃"
navigation:
  key: service-menaionjul-14
  title: "І҆ꙋ́лїа і҃"
  parent: service-menaionjul
  order: 14
type: "service"
---

# І҆ꙋ́лїа і҃.

<rubric>Ст҃ы́хъ четы́редесѧти пѧтѝ мꙋ́ченикѡвъ, и҆̀же въ нїкопо́ли а҆рме́нстѣй.</rubric>

<rubric>И҆ пра́зднованїе прест҃ѣ́й бцⷣѣ ра́ди чꙋдотво́рныѧ і҆кѡ́ны въ коне́вской ѻ҆би́тели.</rubric>



<rubric>Стїхи̑ры мꙋ́ченикѡвъ, гла́съ а҃. </rubric>

<podoben>Подо́бенъ: <incipit><red>В</red>сехва́льнїи мꙋ́чєницы:</incipit></podoben>

<red>В</red>сехва́льнїи мꙋ́чєницы, вы̀ ка́менїемъ сокрꙋша́еми, хрⷭ҇та̀ ка́мене не ѿверго́стесѧ нерꙋши́магѡ: но побѣдоно́сцы благода́тїю бы́вше, со а҆́гг҃льскими ли́ки ра́дꙋетесѧ. Съ ни́миже моли́тесѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>Д</red>обропобѣ́днїи мꙋ́чєницы въ темни́цахъ кꙋ́пнѡ затворѧ́еми, ꙗ҆́кѡ за́повѣдемъ бж҃їимъ храни́тєли, и҆ и҆стаѧва́еми жа́ждею, съ нб҃сѐ ро́сꙋ прїѧ́сте, ва́съ дꙋхо́внѡ прохла́ждшꙋ. Тѣ́мже моли́тесѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>Н</red>епобѣди́мїи мꙋ́чєницы, жи́знь и҆́стиннꙋю жела́юще, и҆ при́снѡ пребыва́ющꙋю, сме́рть непра́веднꙋ беззако́ннымъ мече́мъ, ра́дꙋющесѧ под̾ѧ́сте: и҆ ны́нѣ съ мꙋ́ченики весели́тесѧ, съ ни́миже моли́тесѧ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>В</red>сепѣ́таѧ влⷣчце, наде́жде вѣ́рныхъ и҆ ѹ҆твержде́нїе, прибѣ́жище и҆ по́мощь, тѧ̀ мо́лимъ, ѿ всѧ́кїѧ бѣды̀ рабы̑ твоѧ̑ сохранѝ, вѣ́рою покланѧ́ющыѧсѧ ржⷭ҇твꙋ̀ твоемꙋ̀. Є҆го́же молѝ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>С</red>воего̀ а҆́гнца, а҆́гница и҆ непоро́чнаѧ влⷣчца, на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща нижѐ добро́ты, ѹ҆вы̀ мнѣ̀, рыда́ющи глаго́лаше: гдѣ̀ добро́та твоѧ̀ за́йде, сладча́йшїй; гдѣ̀ благолѣ́пїе; гдѣ̀ благода́ть блиста́ющаѧ ѻ҆́браза твоегѡ̀, сн҃е мо́й любе́знѣйшїй;

<rubric>Тропа́рь, гла́съ д҃:</rubric>

<red>М</red>ꙋ́чєницы твоѝ, гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. Тѣ́хъ моли́твами спасѝ дꙋ́шы на́шѧ.

<rubric>Канѡ́нъ, гла́съ є҃, є҆гѡ́же краегране́сїе: Бг҃овѣнча́нный по́лкъ пою̀ мꙋ́ченикѡвъ.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>С</red>п҃си́телю бг҃ꙋ, въ мо́ри лю́ди немо́крыми нога́ми наста́вльшемꙋ, и҆ фараѡ́на со всево́инствомъ пото́пльшемꙋ, томꙋ̀ є҆ди́номꙋ пои́мъ: ꙗ҆́кѡ просла́висѧ.</irmos>

<red>Б</red>г҃омꙋ́дреннѡ вѣ́рнїи, во́ины хрⷭ҇тѡ́вы, и҆ страстоте́рпцы воспое́мъ, ꙗ҆́кѡ потреби́тели ле́сти, и҆ побѣди́тели свѣ́тлы, бг҃ꙋ побѣ́днꙋю пѣ́снь пою́ще: ꙗ҆́кѡ просла́висѧ.

<red>Н</red>а землѝ страда́льцы подвиза́вшесѧ свѣ́тлѡ, мꙋ̑ки претерпѣ́сте, и҆ на небесѣ́хъ вѣнцы̀ прїѧ́сте, согла́снѡ воспѣва́юще пѣ́снь побѣ́днꙋю: ꙗ҆́кѡ просла́висѧ.

<red>Є҆</red>ди́нствомъ дꙋше́внымъ свѧ́зани вѣ́рнѡ, ѿ ле́сти ѿврати́стесѧ, и҆ побѣди́тели вѣнцено́сцы ꙗ҆ви́стесѧ, согла́снѡ воспѣва́юще пѣ́снь побѣ́днꙋю: ꙗ҆́кѡ просла́висѧ.

<rubric class="inline">Бг҃оро́диченъ:</rubric> <red>П</red>речⷭ҇таѧ мт҃и бж҃їѧ, воплоще́ннаго и҆зъ тебє̀ и҆ ѿ нѣ́дръ роди́тельныхъ не ѿлꙋчи́вшагосѧ бг҃а, непреста́ннѡ молѝ, ѿ всѧ́кагѡ ѡ҆бстоѧ́нїѧ спастѝ, ꙗ҆̀же созда̀.

## Пѣ́снь г҃.

<rubric class="inline">І҆рмо́съ:</rubric> <irmos><red>С</red>и́лою крⷭ҇та̀ твоегѡ̀, хрⷭ҇тѐ, ѹ҆твердѝ моѐ помышле́нїе, во є҆́же пѣ́ти и҆ сла́вити спаси́тельное твоѐ вознесе́нїе.</irmos>

<red>Р</red>а́зꙋмомъ хрⷭ҇то́вымъ во́ини ѹ҆кра́шени, нечести́ваго врага̀ потопи́сте стрꙋѧ́ми крове́й ва́шихъ.

<red>Т</red>ѣ́ло своѐ преда́вше гѡ́рькимъ и҆ лю̑тымъ мꙋ́камъ, достохва́льнїи мꙋ́чєницы, бжⷭ҇твенное наслѣ́дїе воспрїѧ́сте вѣ́рою.

<red>К</red>а́меннымъ страстоте́рпцы мета́нїемъ, повелѣ́нїемъ мꙋчи́телѧ сокрꙋша́еми, благовѣ́рїѧ держа́вꙋ крѣ́пкѡ соблюдо́сте.

<rubric class="inline">Бг҃оро́диченъ:</rubric> <red>Н</red>епреста́ннѡ молѝ, чⷭ҇таѧ, съ мч҃ники, проше́дшаго и҆зъ чре́слъ твои́хъ, и҆зба́вити ѿ ле́сти дїа́воли пою́щыѧ тѧ̀, всенепоро́чнаѧ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>В</red>о́ини хрⷭ҇тѡ́вы до́блїи, подви́гшесѧ до́брѣ, лꙋка́ваго врага̀ до конца̀ потопи́ша кро́вными стрꙋѧ́ми, ка́менїемъ сокрꙋша́еми, и҆ мєчѝ ссѣка́еми, ѻ҆гне́мъ сожига́еми, и҆ въ во́дꙋ вмета́еми, вѣнцено́сцы показа́шасѧ ꙗ҆́вѣ: тѣ́мже что́ми сꙋ́ть, и҆ вѣ́рою сла́вими.

<rubric>Сла́ва, и҆ ны́нѣ, бг҃оро́диченъ:</rubric>

<red>И҆́</red>же на прⷭ҇то́лѣ херꙋві́мстѣмъ сѣдѧ́й, и҆ въ нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на престо́лѣ свѧтѣ́мъ сѣди́тъ свое́мъ, влⷣчце, въ нѣ́дрѣхъ твои́хъ: вопло́щсѧ бо бг҃ъ вои́стиннꙋ, воцр҃и́сѧ надъ всѣ́ми ꙗ҆зы̑ки, и҆ разꙋ́мнѡ ны́нѣ пои́мъ є҆мꙋ̀. Є҆го́же ѹ҆молѝ спасти́сѧ рабѡ́мъ твои̑мъ.

<rubric class="inline">Крⷭ҇тобг҃оро́диченъ:</rubric> <red>И҆́</red>же ѿ безнача́льнагѡ ѻ҆ц҃а̀ рожде́ннаго напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ слꙋ́хъ си́лы крⷭ҇та̀, ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва си́лѣ твое́й, гдⷭ҇и.</irmos>

<red>Б</red>г҃олюби́выми содержи́ми ѻ҆бы̑чаи, бг҃опроти́внаго врага̀ страда́льческїй ли́къ побѣди́лъ є҆́сть, благода́тїю сп҃совою ѹ҆крѣплѧ́емь.

<red>Б</red>г҃озва́нный по́лкъ страстоте́рпєцъ хрⷭ҇то́выхъ, бг҃опроти́вныхъ мно́жество ѕлочести́выхъ вра̑гъ побѣди́сте, воспѣва́юще: сла́ва си́лѣ твое́й, гдⷭ҇и.

<red>С</red>вѣ́тъ непристꙋ́пный ви́дѣвше страстоте́рпцы, въ темни́цѣ сѣдѧ́ще, многобо́жїѧ тмꙋ̀ і҆́дѡльскїѧ ле́сти разори́ша, бж҃їею си́лою ѹ҆крѣплѧ́еми.

<rubric class="inline">Бг҃оро́диченъ:</rubric> <red>Ѡ҆</red>сѣни́ тѧ, дв҃о, вы́шнѧгѡ си́ла, и҆ ра́й содѣ́ла тѧ̀, живо́тное дре́во и҆мꙋ́щи посредѣ̀, хода́таѧ и҆ гдⷭ҇а.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы.</irmos>

<red>С</red>ловесы̀ воспита́ни дх҃а ст҃а́гѡ, і҆́дѡльское безслове́сїе мꙋ́чєницы ѹ҆праздни́ша.

<red>Ѕ</red>вѣ́зды свѣтонѡ́сныѧ бы́вше страстоте́рпцы, и҆ цвѣ́ты вѣ́ры благоꙋха́нїѧ и҆спꙋща́юще.

<red>Н</red>и́ва ꙗ҆ви́стесѧ, свѧті́и, вы́шнѧгѡ, серпы̀ мꙋче́нїѧ пожина́еми, всехва́льнїи.

<rubric class="inline">Бг҃оро́диченъ:</rubric> <red>Н</red>е преста́й молѧ́щи, бцⷣе, є҆го́же родила̀ є҆сѝ, спастѝ дꙋ́шы на́шѧ, прилѣ́жнѡ воспѣва́ющихъ тѧ̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>бы́де мѧ̀ бе́здна, гро́бъ мнѣ̀ ки́тъ бы́сть, а҆́зъ же возопи́хъ къ тебѣ̀ чл҃вѣколю́бцꙋ, и҆ спасе́ мѧ десни́ца твоѧ̀, гдⷭ҇и.</irmos>

<red>В</red>еселѧ́щесѧ мꙋ́чєницы вопїѧ́хꙋ: въ рꙋ́цѣ твоѝ, влⷣко чл҃вѣколю́бче, прїимѝ дꙋ́хи на́шѧ, и҆ поко́й и҆́хъ: тебе́ бо лю́бимъ є҆ди́наго многоми́лостиваго.

<red>А҆́</red>гг҃лѡмъ равносе́льницы бы́ша, ли́къ мꙋ́чєникъ твои́хъ, чл҃вѣколю́бче: тече́нїе бо сконча́вше, ны́нѣ мо́лѧтъ спасти́сѧ дꙋша́мъ на́шымъ.

<red>М</red>ꙋ́ченическаѧ сла́ва, мꙋ́ченическаѧ красота̀, мꙋ́ченическїй ли́че бг҃оизбра́нный, прилѣ́жнѡ моли́те спасти́сѧ всѣ̑мъ прибѣга́ющымъ къ ва́мъ.

<rubric class="inline">Бг҃оро́диченъ:</rubric> <red>З</red>ача́тїѧ твоегѡ̀ безсѣ́меннагѡ чꙋ́до ко́е сло́во и҆зрещѝ мо́жетъ, пренепоро́чнаѧ; бг҃а бо зачала̀ є҆сѝ, за милосе́рдїе къ на́мъ прише́дшаго.

<rubric>Конда́къ, гла́съ и҃.</rubric>

<podoben>Подо́бенъ: <incipit><red>Ꙗ҆́</red>кѡ нача́тки:</incipit></podoben>

<red>Х</red>рⷭ҇та̀ ра́ди мꙋ́чєницы мнѡ́гїѧ мꙋ̑ки под̾ѧ́сте, и҆ многобо́жїе низложи́сте всѐ і҆́дѡльское, и҆ разрꙋши́сте безбо́жїе всѧ́кїѧ пре́лести, хрⷭ҇то́вою си́лою сїѧ̑ попра́вше, на́съ всѣ́хъ вѣ́рнѡ наꙋча́ете вопи́ти ꙗ҆́вѣ: а҆ллилꙋ́їа.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ ѻ҆́гненнѣй пѣсносло́вцы спасы́й ѻ҆́троки, бл҃гослове́нъ бг҃ъ ѻ҆тє́цъ на́шихъ.</irmos>

<red>В</red>ъ пещѝ, хрⷭ҇тѐ, страстоте́рпцы твоѝ вопїѧ́хꙋ: бл҃гослове́нъ бг҃ъ ѻ҆тє́цъ на́шихъ.

<red>П</red>росвѣще́ни свѣ́томъ трⷪ҇ческимъ страда́льцы, съ весе́лїемъ дꙋ́шы своѧ̑ преда́ша, пою́ще: бл҃гослове́нъ бг҃ъ ѻ҆тє́цъ на́шихъ.

<red>П</red>редстоѧ́ще бг҃ꙋ вѣнцено́сцы страда́льцы съ весе́лїемъ, томꙋ̀ за ны̀ моли́тесѧ.

<rubric class="inline">Бг҃оро́диченъ:</rubric> <red>Ꙗ҆́</red>кѡ спасе́нїе на́ше, тѧ̀, бцⷣе, мо́лимъ: молѝ за ны̀ вопло́щшагосѧ и҆зъ тебє̀.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ ѻ҆ц҃а̀ пре́жде вѣ̑къ рожде́ннаго сн҃а и҆ бг҃а, и҆ въ послѣ́днѧѧ лѣ̑та воплоще́ннаго ѿ дв҃ы мт҃ре, свѧще́нницы по́йте, лю́дїе превозноси́те во всѧ̑ вѣ́ки.</irmos>

<red>С</red>ъ мꙋ́ченики бꙋ́ди проше́нїе на́ше вѣ́рныхъ, и҆ тѣ́хъ наслѣ́дїѧ прича̑стницы бꙋ́демъ, хрⷭ҇та̀ пою́ще, и҆ превозносѧ́ще є҆го̀ въ вѣ́ки.

<red>Р</red>а́достїю серде́чною, ли́къ терпѣли́выхъ страда́лєцъ, ѿ хрⷭ҇та̀ вѣнцы̀ бг҃олѣ́пнѡ прїе́млетъ, и҆ свѣ́тлѡ пое́тъ, и҆ превозно́ситъ є҆го̀ во вѣ́ки.

<red>С</red>трꙋѧ́ми крове́й ва́шихъ ѡ҆багри́вшесѧ, достохва́льнїи, и҆ на нб҃сѣ́хъ во вѣ́ки со хрⷭ҇то́мъ црⷭ҇твꙋете, благоче́стнѡ пою́ще, и҆ превозносѧ́ще є҆го̀ во вѣ́ки.

<rubric class="inline">Бг҃оро́диченъ:</rubric> <red>Х</red>ерꙋві̑мъ вы́шши ꙗ҆ви́ласѧ є҆сѝ, бцⷣе чⷭ҇таѧ, во чре́вѣ твое́мъ сѣдѧ́щаго на ни́хъ поне́сши: є҆го́же со безпло́тными земні́и славосло́вимъ, и҆ превозно́симъ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Т</red>ѧ̀ па́че ѹ҆ма̀ и҆ словесѐ мт҃рь бж҃їю, въ лѣ́то безлѣ́тнаго неизрече́ннѡ ро́ждшꙋю, вѣ́рнїи є҆диномꙋ́дреннѡ велича́емъ.</irmos>

<red>З</red>а ѻ҆́бщее спасе́нїе моли́тесѧ, пресла́внїи мꙋ́чєницы, хрⷭ҇тꙋ̀ предстоѧ́ще, є҆гѡ́же ра́ди и҆ мꙋ̑ки претерпѣ́сте.

<red>С</red>и́лою крѣ́пкою преле́стнꙋю тве́рдость низложи́сте непобѣди́мїи: и҆ ны́нѣ въ жили́щахъ небе́сныхъ со а҆́гг҃лы жи́ти сподо́бистесѧ.

<red>З</red>ако́нными ѻ҆бы̑чаи мꙋ́ченическими, побѣди́вше го́рдаго мꙋчи́телѧ, и҆ вѣнцы̀ прїѧ́сте пра́вєдныѧ, всечестні́и.

<rubric class="inline">Бг҃оро́диченъ:</rubric> <red>Р</red>а́дꙋйсѧ, бцⷣе мт҃и хрⷭ҇та̀ бг҃а, є҆го́же родила̀ є҆сѝ, молѝ съ мꙋ́ченики, грѣхѡ́въ ѡ҆ставле́нїе дарова́ти вѣ́рою воспѣва́ющымъ тѧ̀.
