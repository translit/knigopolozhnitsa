---
title: "І҆ꙋ́лїа г҃"
navigation:
  key: service-menaionjul-3
  title: "І҆ꙋ́лїа г҃"
  parent: service-menaionjul
  order: 3
type: "service"
---

# І҆ꙋ́лїа г҃.

<rubric>Ст҃а́гѡ мꙋ́ченика ѵ҆акі́нѳа.</rubric>



<rubric>Стїхи̑ры, гла́съ и҃. </rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>К</red>а́мень положи́сѧ краеꙋго́льный, въ сїѡ́нѣ и҆збра́нъ, и҆ недви́жимо ѡ҆снова́нїе, на не́мже созда́шасѧ мч҃никъ полцы̀: съ ни́миже побѣдоно́сецъ ѵ҆акі́нѳъ небе́сною сїѧ́етъ свѣ́тлостїю. Ѽ неизрече́ннагѡ твоегѡ̀ милосе́рдїѧ, влⷣко! И҆́мже, хрⷭ҇тѐ, спасѝ дꙋ́шы на́шѧ, ꙗ҆́кѡ є҆ди́нъ милосе́рдъ.

<red>І҆</red>ерⷭ҇ли́мъ проте́клъ є҆сѝ, гра́дъ бж҃їй свѣ́тлый, ꙗ҆́коже ка́мень бы́въ ѡ҆багре́нъ кро́вїю, червлени́цею страда́нїѧ. И҆ ны́нѣ моли́сѧ ꙗ҆́вственнѣ, ликꙋ́ѧ и҆ ра́дꙋѧсѧ, спаса́й моли́твами твои́ми твою̀ пресла́внꙋю и҆ свѧще́ннꙋю па́мѧть пра́зднꙋющыѧ, преблаже́нне.

<red>И҆</red>мѣ́ѧ, ꙗ҆́кѡ мꙋ́ченикъ непобѣди́мь, ко влⷣцѣ хрⷭ҇тꙋ̀ дерзнове́нїе благопрїѧ́тно, ꙗ҆́кѡ зако́ненъ страда́лецъ, благопода́тно слы́шанїе ѻ҆́нагѡ, мольба́ми не преста́й, досточꙋ́дне, па́мѧть творѧ̀ вѣ́рнѡ пою́щихъ тѧ̀, и҆ напа́стей си́хъ и҆зима́ѧ, и҆ ѡ҆бстоѧ́нїѧ.

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>ло́ть ѿ крове́й твои́хъ прїе́мъ, первовѣ́чный бг҃ъ тѧ̀ предста́тельницꙋ показа̀ человѣ́кѡмъ, чⷭ҇таѧ. Тѣ́мже и҆зба́ви рабы̑ твоѧ̑ ѿ всѧ́кїѧ бѣды̀ и҆ ѡ҆бстоѧ́нїѧ, и҆ сѣ́тей лꙋка́вагѡ врага̀: и҆ сїѧ́нїѧ причасти́тисѧ сподо́би и҆збра́нныхъ всѧ̑ сла́вѧщыѧ и҆ покланѧ́ющыѧсѧ тебѣ̀.

<rubric class="inline">Крⷭ҇тобг҃оро́диченъ:</rubric> <red>Ч</red>то̀ зри́мое видѣ́нїе, є҆́же мои́ма ѻ҆чи́ма ви́дитсѧ, ѽ влⷣко! Содержа́й всю̀ тва́рь, на дре́во воздви́женъ бы́въ, и҆ ѹ҆мира́еши, всѣ̑мъ даѧ́й жи́знь, бцⷣа пла́чꙋщисѧ глаго́лаше, є҆гда̀ ѹ҆зрѣ̀ на крⷭ҇тѣ̀ возноси́ма и҆зъ неѧ̀ неизрече́ннѡ возсїѧ́вшаго бг҃а и҆ чл҃вѣ́ка.

<rubric>Тропа́рь, гла́съ д҃:</rubric>

<red>М</red>ч҃никъ тво́й, гдⷭ҇и, ѵ҆акі́нѳъ, во страда́нїи свое́мъ вѣне́цъ прїѧ́тъ нетлѣ́нный ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немѡщны́ѧ де́рзѡсти. Тогѡ̀ моли́твами спасѝ дꙋ́шы на́шѧ.

<rubric>Канѡ́нъ, гла́съ и҃, є҆гѡ́же краегране́сїе: <acrostic><red>Т</red>ѧ̀, свѣ́тлый мꙋ́чениче, хвалю̀ ка́мень.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Т</red>ѧ̀ сїѧ́нїемъ мч҃ническимъ, многоцѣ́нна ка́менѧ бы́вша бжⷭ҇твенныѧ цр҃кве, ны́нѣ призыва́ю помо́щника твои́хъ похва́лъ бы́ти мѝ.

<red>З</red>емнꙋ́ю сла́вꙋ ѡ҆ста́вль, нбⷭ҇нꙋю сла́вꙋ наслѣ́довалъ є҆сѝ, всегда̀ сы́й со влⷣкою всѣ́хъ, вѣнцено́сче мч҃ниче сла́вне.

<red>В</red>о́зраста ю҆́ностное, и҆ ѹ҆ма̀ до́блественное, по хрⷭ҇тѣ̀ показа́лъ є҆сѝ, мч҃ниче страстоте́рпче, на ле́сть мꙋ́жествовавъ.

<rubric class="inline">Бг҃оро́диченъ:</rubric> <red>В</red>сѣ̑мъ сꙋ́щымъ содѣ́тель, спасе́нїѧ ра́ди человѣ́ча, во твою̀ ѹ҆тро́бꙋ всели́всѧ, воплоща́етсѧ, бг҃ома́ти, є҆́же по на́мъ назида́ѧсѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Ю҆́</red>ноша сы́й, ста́рческїй, мꙋ́дре, ра́зꙋмъ, мꙋ́чениче хрⷭ҇то́въ, ꙗ҆ви́лсѧ є҆сѝ и҆мѣ́ѧ, и҆ мꙋ́дростїю ѹ҆кра́шенъ.

<red>Т</red>ече́нїе спѣ́шнѡ мꙋ́ченически поте́къ, дости́глъ є҆сѝ мꙋ́чєникъ до́блести, и҆ честно́е вѣнча́нїе.

<rubric class="inline">Бг҃оро́диченъ:</rubric> <red>Н</red>апра́ви моли́твами твои́ми къ небе́сномꙋ восхо́дꙋ благоче́стнѡ, ѡ҆бра́дованнаѧ, бцⷣꙋ тѧ̀ мꙋ́дрствꙋющыѧ.

<rubric>Сѣда́ленъ, гла́съ г҃.</rubric>

<podoben>Подо́бенъ: <incipit><red>Б</red>жⷭ҇твенныѧ вѣ́ры:</incipit></podoben>

<red>К</red>а́мень че́стенъ цр҃кве, храни́мь въ сокро́вищахъ нбⷭ҇ныхъ, бы́лъ є҆сѝ, ѵ҆акі́нѳе, покланѧ́ющыѧсѧ ка́менїю ѡ҆бличи́лъ є҆сѝ, и҆ мꙋче́нїѧ ча́шꙋ и҆спи́лъ є҆сѝ, мꙋ́чениче сла́вне, хрⷭ҇та̀ бг҃а молѝ, дарова́ти на́мъ ве́лїю ми́лость.

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>жⷭ҇твеннагѡ є҆стества̀ не ѿлꙋ́чсѧ, пло́ть бы́въ во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>Н</red>ескве́рнаѧ а҆́гница сло́ва, нетлѣ́ннаѧ дв҃а мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни прозѧ́бшаго, мт҃рски подо́бнѡ рыда́ющи, вопїѧ́ше: ѹ҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити ѿ страсте́й безче́стїѧ человѣ́ка;

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>С</red>трада́лецъ зако́ненъ, болѣ́зньми благоче́стїѧ ѡ҆бложи́всѧ, ꙗ҆ви́лсѧ є҆сѝ, пребога́те, мꙋчи́телей сꙋровства̀ не ѹ҆жа́слсѧ є҆сѝ.

<red>К</red>а́менѧ глаго́лемагѡ ѵ҆акі́нѳа, вѣне́цъ съ небесѐ, бг҃омꙋ́дре, прїе́мъ, ликова́ти сподо́билсѧ є҆сѝ съ небе́сными, ꙗ҆́кѡ небе́сенъ.

<red>Д</red>о́блимъ смы́сломъ благоче́стїѧ сло́во проповѣ́далъ є҆сѝ, и҆ мꙋчи́телѧ ѡ҆бличи́лъ є҆сѝ непобѣди́мымъ нра́вомъ, всеблаже́нне.

<rubric class="inline">Бг҃оро́диченъ:</rubric> <red>Ꙗ҆́</red>же бг҃а вседержи́телѧ є҆ди́на прїе́мши, бг҃облаже́ннаѧ, ѿ всѧ́кагѡ ѡ҆бстоѧ́нїѧ и҆ бѣ́дъ и҆зба́ви пою́щыѧ тѧ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</irmos>

<red>Н</red>еи́стовствꙋющаго мꙋчи́телѧ ѡ҆бличи́лъ є҆сѝ, страстоте́рпче, си́лою непобѣди́мою ѿ бг҃а ѡ҆дѣ́ѧвсѧ.

<red>Б</red>езсме́ртнѡ стѧжа́лъ є҆сѝ благоче́стїе, вѣнцено́сче, сме́рть во́льнꙋю за хрⷭ҇та̀ прїе́мъ.

<rubric class="inline">Бг҃оро́диченъ:</rubric> <red>Д</red>а и҆зба́вимсѧ моли́твами твои́ми, пречⷭ҇таѧ, сѣте́й врага̀, чтꙋ́щїи па́че сло́ва твоѐ ржⷭ҇тво̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ѡ҆</red>чи́сти мѧ̀, сп҃се, мнѡ́га бо беззакѡ́нїѧ моѧ̑, и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо возопи́хъ, и҆ ѹ҆слы́ши мѧ̀, бж҃е спасе́нїѧ моегѡ̀.</irmos>

<red>М</red>ꙋче́ньми нечести́выхъ, мꙋ́ченикъ стражда̀ ра́довашесѧ: и҆ стра́стїю безстра́стнагѡ ѹ҆́мъ ѹ҆крѣплѧ́ѧ, є҆гда̀ безꙋ́мными къ страстополо́жникꙋ неѡсла́бнѡ ведѧ́шесѧ.

<red>Ѵ҆</red>акі́нѳъ ꙗ҆́кѡ свѣ́тлый, сѣ́нь бжⷭ҇твеннꙋю просвѣти́лъ є҆сѝ, ꙗ҆́кѡ червле́ною и҆збра́нною страда́нїѧ кро́вїю, возложе́нїе бы́лъ є҆сѝ, перворо́дныхъ цр҃кве, пресла́вне.

<rubric class="inline">Бг҃оро́диченъ:</rubric> <red>Д</red>а и҆зба́вимсѧ ѿ лю́тыхъ прегрѣше́нїй моли́твами твои́ми, бг҃ороди́тельнице чⷭ҇таѧ, и҆ да полꙋчи́мъ, пречⷭ҇таѧ, бжⷭ҇твеннагѡ сїѧ́нїѧ, и҆зъ тебє̀ неизрече́ннѡ воплоще́ннагѡ сн҃а бж҃їѧ.

<rubric>Конда́къ, гла́съ ѕ҃:</rubric>

<red>Д</red>ре́во жи́зни посредѣ̀ дꙋшѝ своеѧ̀, вѣ́рꙋ твою̀, хрⷭ҇тѐ, стѧжа́вый тво́й мꙋ́ченикъ, є҆де́мскагѡ раѧ̀ честнѣ́йшїй бы́сть, дре́во пре́лести ѕмі́евы погꙋби́въ дерзнове́ннѡ дꙋ́хомъ, вѣнча́сѧ сла́вою твое́ю, многоми́лостиве.

## Пѣ́снь з҃.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀ вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<red>С</red>амоде́ржца носѧ̀ страсте́й ꙗ҆́вѣ, благочести́вый по́мыслъ, пи́щꙋ беззако́нныхъ ѡ҆плева́лъ є҆сѝ, преблаже́нне, бжⷭ҇твеннымъ сло́вомъ пита́емь, ѻ҆тє́цъ на́шихъ, вопїѧ̀, бж҃е, бл҃гослове́нъ є҆сѝ. <rubric class="inline">Два́жды.</rubric>

<red>С</red>вѧще́нно заколе́нїе са́мъ гдⷭ҇еви ближа́йшїй прине́слсѧ є҆сѝ, мꙋ́дре, дꙋше́вною чистото́ю, и҆ ѹ҆ма̀ свѣ́тлостїю, ѻ҆тє́цъ на́шихъ, вопїѧ̀, бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>П</red>а́дающꙋ ро́дꙋ человѣ́ческомꙋ, дв҃о, сме́ртнагѡ ра́ди и҆стлѣ́нїѧ и҆сто́чникъ безсме́ртїѧ, и҆ жи́знь нетлѣ́ннꙋю заче́нши ѹ҆поко́ила є҆сѝ, ѻ҆тцє́въ бг҃а, чⷭ҇таѧ бл҃гослове́ннаѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, бл҃гослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</irmos>

<red>Ѿ</red> лю́тыѧ тѣсноты̀ и҆ темни́цы, къ простра́ннѣй широтѣ̀ раѧ̀, и҆ кра́снѣй дости́глъ є҆сѝ, ст҃ы́хъ ви́дѧ свѣтови̑дныѧ свѣ́тлѡсти, и҆ а҆́гг҃льскїѧ смотрѧ́ѧ ли́ки, бг҃ꙋ предстоѧ̀ прилѣ́жнѡ вопїе́ши: ѻ҆́троцы бл҃гослови́те, свѧще́нницы воспо́йте, лю́дїе превозноси́те во всѧ̑ вѣ́ки.

<red>Т</red>ы̀ бг҃а возлюби́лъ є҆сѝ ѿ дꙋшѝ да́же до кро́ве, ко грѣхꙋ̀, страда́льче бл҃же́нне, сопротивлѧ́ѧсѧ, и҆ врагѝ ꙗ҆́вѣ ѹ҆бива́ѧ, и҆ побѣ́дными ѹ҆краша́емь вѣнцы̑, ѹ҆се́рднѡ взыва́еши: свѧще́нницы благослови́те, лю́дїе превозноси́те во всѧ̑ вѣ́ки.

<red>Ꙗ҆́</red>кѡ благолѣ́пно возложе́нїе, ꙗ҆́кѡ ка́мень прозра́ченъ, ꙗ҆́кѡ свѧще́нна багрѧни́ца, ѹ҆краси́лъ є҆сѝ хра́мъ нбⷭ҇ный. Ст҃ы́хъ ст҃а̑ѧ мч҃ническими сїѧ̑нїи ѹ҆краси́въ, непреста́ннѡ взыва́еши: свѧще́нницы благослови́те, лю́дїе превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>С</red>ло́во бж҃їе безнача́льное па́че сло́ва родила̀ є҆сѝ, на благодѣѧ́нїе слове́снагѡ є҆стества̀, и҆́мже и҆збавлѧ́емсѧ тлетво́рнагѡ ѹ҆мерщвле́нїѧ, и҆ животворѧ́щїй прїѧ́хомъ дх҃ъ: тѣ́мже тѧ̀ бцⷣꙋ и҆́стиннꙋю и҆ сꙋ́щꙋю сла́вимъ, дв҃о, во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Т</red>ѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че ѹ҆ма̀ ро́ждшꙋю сло́вомъ вои́стиннꙋ бг҃а, вы́шшꙋю пречⷭ҇тыхъ си́лъ, немо́лчными славословлє́нїи велича́емъ.</irmos>

<red>М</red>и́лостива сотворѝ твои́ми моли́твами влⷣкꙋ, всѣ̑мъ вѣ́рнѡ пою́щымъ твоѐ непобѣди́мое страда́нїе, и҆́мже і҆́дѡльскꙋю ле́сть ѹ҆праздни́лъ є҆сѝ, сло́во же благоче́стїѧ ѹ҆ѧсни́лъ є҆сѝ.

<red>В</red>идѣ́нїемъ прекра́сенъ, а҆́гг҃льскимъ во́инствомъ, ꙗ҆́кѡ нбⷭ҇нымъ ша́ромъ, ѵ҆акі́нѳе, ѡ҆багре́нъ кро́вїю, и҆́же по хрⷭ҇тѣ̀ и҆сповѣ́данїѧ и҆ вѣ́ры, и҆ вѣнце́мъ мꙋче́нїѧ ѹ҆кра́шенъ.

<red>В</red>е́сь бы́лъ є҆сѝ бж҃їе всесвѧще́нно прїѧ́телище, тѣ́ло и҆ дꙋ́шꙋ ѡ҆свѧти́лъ є҆сѝ неѡсла́бнымъ сопротивле́нїемъ, къ мꙋчи́тельстѣй бра́ни и҆ беззако́ннѣй бы́вши: тѣ́мже тѧ̀ всѝ ѹ҆блажа́емъ.

<rubric class="inline">Бг҃оро́диченъ:</rubric> <red>Ѹ҆</red>мертвѝ во мнѣ̀, влⷣчце, є҆щѐ живꙋ́щїй грѣ́хъ: ѡ҆живѝ дꙋше́вное ѹ҆мерщвле́нїе, дѣ́йствомъ и҆́стинныѧ жи́зни, ро́ждшїѧсѧ и҆зъ ѹ҆тро́бы твоеѧ̀, за неизрече́нное милосе́рдїе, благоче́стнѡ тѧ̀ велича́ющихъ.
