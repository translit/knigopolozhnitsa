---
title: "Послѣ́дованїе ме́ртвенное мїрски́хъ тѣ́лъ"
navigation:
  key: service-ritual1-20
  title: "Послѣ́дованїе ме́ртвенное мїрски́хъ тѣ́лъ"
  parent: service-ritual1
  order: 20
type: "service"
---

# Послѣ́дованїе ме́ртвенное мїрски́хъ тѣ́лъ.

<rubric>Сконча́вшꙋсѧ комꙋ̀ ѿ правосла́вныхъ, а҆́бїе призыва́ютъ срѡ́дницы є҆гѡ̀ сщ҃е́нника, и҆́же прише́дъ въ до́мъ, въ не́мже мо́щи ѹ҆со́пшагѡ лежа́тъ, и҆ возложи́въ є҆пїтрахи́ль, и҆ вложи́въ ѳѷмїа́мъ въ кади́льницꙋ, кади́тъ тѣ́ло ме́ртвагѡ, и҆ предстоѧ́щихъ, и҆ начина́етъ ѻ҆бы́чнѡ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">И҆ начина́ютъ сопредстоѧ́щїи:</rubric> <incipit><red>С</red>т҃ы́й бж҃е:</incipit> <incipit><red>П</red>рест҃а́ѧ трⷪ҇це:</incipit> <incipit><red>Ѻ҆́</red>ч҃е на́шъ:</incipit> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric>И҆ а҆́бїе пою́тъ тропарѝ сїѧ̑. Гла́съ д҃:</rubric>

<red>С</red>о дꙋ́хи првⷣныхъ сконча́вшихсѧ, дꙋ́шꙋ раба̀ твоегѡ̀ сп҃се ѹ҆поко́й, сохранѧ́ѧ ю҆̀ во бл҃же́нной жи́зни, ꙗ҆́же ѹ҆ тебѐ чл҃вѣколю́бче.

<red>В</red>ъ поко́ищи твое́мъ гдⷭ҇и, и҆дѣ́же всѝ ст҃і́и твоѝ ѹ҆покоева́ютсѧ, ѹ҆поко́й и҆ дꙋ́шꙋ раба̀ твоегѡ̀, ꙗ҆́кѡ є҆ди́нъ є҆сѝ чл҃вѣколю́бецъ.

<rubric class="inline">Сла́ва:</rubric> <red>Т</red>ы̀ є҆сѝ бг҃ъ соше́дый во а҆́дъ, и҆ ѹ҆́зы ѡ҆кова́нныхъ разрѣши́вый, са́мъ и҆ дꙋ́шꙋ раба̀ твоегѡ̀ ѹ҆поко́й.

<rubric class="inline">И҆ ны́нѣ:</rubric> <red>Є҆</red>ди́на чⷭ҇таѧ и҆ непоро́чнаѧ дв҃о, бг҃а без̾ сѣ́мене ро́ждшаѧ, молѝ сп҃сти́сѧ дꙋшѝ є҆гѡ̀.

<rubric>Дїа́конъ глаго́летъ:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же првⷣнїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>М</red>лⷭ҇ти бж҃їѧ, црⷭ҇тва нбⷭ҇нагѡ и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ:

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сщ҃е́нникъ глаго́летъ мл҃твꙋ сїю̀:</rubric>

<versal>Б</versal>ж҃е дꙋхѡ́въ, и҆ всѧ́кїѧ пло́ти, сме́рть попра́вый и҆ дїа́вола ѹ҆праздни́вый, и҆ живо́тъ мі́рꙋ твоемꙋ̀ дарова́вый: са́мъ гдⷭ҇и, ѹ҆поко́й дꙋ́шꙋ ѹ҆со́пшагѡ раба̀ твоегѡ̀, <red>и҆́мⷬ҇къ</red>, въ мѣ́стѣ свѣ́тлѣ, въ мѣ́стѣ ѕла́чнѣ, въ мѣ́стѣ поко́йнѣ: ѿню́дꙋже ѿбѣжѐ болѣ́знь, печа́ль и҆ воздыха́нїе. Всѧ́кое согрѣше́нїе, содѣ́ѧнное и҆́мъ сло́вомъ, и҆лѝ дѣ́ломъ, и҆лѝ помышле́нїемъ, ꙗ҆́кѡ бл҃гі́й чл҃вѣколю́бецъ бг҃ъ простѝ, ꙗ҆́кѡ нѣ́сть человѣ́къ, и҆́же жи́въ бꙋ́детъ, и҆ не согрѣши́тъ: ты́ бо є҆ди́нъ кромѣ̀ грѣха̀, пра́вда твоѧ̀ пра́вда во вѣ́ки, и҆ сло́во твоѐ и҆́стина.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе и҆ живо́тъ, и҆ поко́й ѹ҆со́пшагѡ раба̀ твоегѡ̀, <red>и҆́мⷬ҇къ</red>, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Ли́къ:</rubric> <incipit><red>Ч</red>тⷭ҇нѣ́йшꙋю херꙋві̑мъ:</incipit> <rubric class="inline">И҆ про́чее.</rubric>

<rubric>И҆ а҆́бїе быва́етъ ѿ сщ҃е́нника сицевы́й ѿпꙋ́стъ:</rubric>

<red>Ж</red>ивы́ми и҆ ме́ртвыми ѡ҆блада́ѧй хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, прпⷣбныхъ и҆ бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ свои́хъ, дꙋ́шꙋ ѿ на́съ преста́вльшагѡсѧ раба̀ своегѡ̀ <red>и҆́мⷬ҇къ</red>, въ селе́нїихъ ст҃ы́хъ всели́тъ, и҆ съ првⷣными причте́тъ, и҆ на́съ поми́лꙋетъ, ꙗ҆́кѡ бл҃гъ и҆ чл҃вѣколю́бецъ.

<rubric>И҆ а҆́ще ѹ҆́бѡ готѡ́ва сꙋ́ть всѧ̑, ꙗ҆̀же ко и҆схо́дꙋ, твори́тъ па́ки сщ҃е́нникъ нача́ло:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric>И҆ начина́емъ пѣ́ти: <incipit><red>С</red>т҃ы́й бж҃е:</incipit> со стра́хомъ, и҆ всѧ́кимъ ѹ҆миле́нїемъ.</rubric>

<rubric>И҆ взе́мше мо́щи ѹ҆со́пшагѡ, ѿхо́димъ въ хра́мъ, пред̾идꙋ́щымъ сщ҃е́нникѡмъ со свѣща́ми, дїа́конꙋ съ кади́льницею. Є҆гда́ же прїи́дꙋтъ въ хра́мъ, мо́щи ѹ҆́бѡ полага́ютсѧ въ па́перти, (и҆лѝ въ хра́мѣ, ꙗ҆́коже здѣ̀ въ вели́цѣй рѡссі́и ѡ҆бы́че.)</rubric>

<rubric>И҆ начина́ютъ:</rubric>

<red>Ж</red>ивы́й въ по́мощи вы́шнѧгѡ, въ кро́вѣ бг҃а нбⷭ҇нагѡ водвори́тсѧ, рече́тъ гдⷭ҇еви: застꙋ́пникъ мо́й є҆сѝ и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи и҆ ѿ словесѐ мѧте́жна: плещма̀ свои́ма ѡ҆сѣни́тъ тѧ̀, и҆ под̾ крилѣ̑ є҆гѡ̀ надѣ́ешисѧ: ѻ҆рꙋ́жїемъ ѡ҆бы́детъ тѧ̀ и҆́стина є҆гѡ̀. Не ѹ҆бои́шисѧ ѿ стра́ха нощна́гѡ, ѿ стрѣлы̀ летѧ́щїѧ во днѝ, ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебє̀, къ тебѣ́ же не прибли́житсѧ: ѻ҆ба́че ѻ҆чи́ма твои́ма смо́триши и҆ воздаѧ́нїе грѣ́шникѡвъ ѹ҆́зриши. Ꙗ҆́кѡ ты̀, гдⷭ҇и, ѹ҆пова́нїе моѐ: вы́шнѧго положи́лъ є҆сѝ прибѣ́жище твоѐ. Не прїи́детъ къ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀: ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀: на а҆́спїда и҆ васїлі́ска настꙋ́пиши, и҆ попере́ши льва̀ и҆ ѕмі́ѧ. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀: покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀, и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀ и҆ просла́влю є҆го̀: долгото́ю дні́й и҆спо́лню є҆го̀ и҆ ꙗ҆влю̀ є҆мꙋ̀ спⷭ҇нїе моѐ.

<rubric>И҆ посе́мъ вы́шшимъ гла́сомъ пою́тъ:</rubric>

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>Н</red>епоро́чнїи въ пꙋ́ть: А҆ллилꙋ́їа.

<rubric>И҆ пое́тсѧ пе́рваѧ статїѧ̀ непоро́чныхъ, во гла́съ ѕ҃: въ концы́ же коегѡ́ждо стїха̀ пое́мъ: А҆ллилꙋ́їа.</rubric>

<red>Б</red>л҃же́ни непоро́чнїи въ пꙋ́ть, ходѧ́щїи въ зако́нѣ гдⷭ҇ни: А҆ллилꙋ́їа.

<red>Б</red>л҃же́ни и҆спыта́ющїи свидѣ̑нїѧ є҆гѡ̀, всѣ́мъ се́рдцемъ взы́щꙋтъ є҆го̀. А҆ллилꙋ́їа.

<rubric>И҆ про́чее ѱалма̀. </rubric>

<rubric class="inline">Сла́ва:</rubric> <red>А҆</red>ллилꙋ́їа. <rubric class="inline">И҆ ны́нѣ:</rubric> <red>А҆</red>ллилꙋ́їа.



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́тнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ глаго́летъ мл҃твꙋ сїю̀:</rubric> <red>Б</red>ж҃е дꙋхѡ́въ, и҆ всѧ́кїѧ пло́ти, сме́рть попра́вый и҆ дїа́вола ѹ҆праздни́вый, и҆ живо́тъ мі́рꙋ твоемꙋ̀ дарова́вый: са́мъ гдⷭ҇и, ѹ҆поко́й дꙋ́шꙋ ѹ҆со́пшагѡ раба̀ твоегѡ̀, <red>и҆́мⷬ҇къ</red>, въ мѣ́стѣ свѣ́тлѣ, въ мѣ́стѣ ѕла́чнѣ, въ мѣ́стѣ поко́йнѣ: ѿню́дꙋже ѿбѣжѐ болѣ́знь, печа́ль и҆ воздыха́нїе. Всѧ́кое согрѣше́нїе, содѣ́ѧнное и҆́мъ сло́вомъ, и҆лѝ дѣ́ломъ, и҆лѝ помышле́нїемъ, ꙗ҆́кѡ бл҃гі́й чл҃вѣколю́бецъ бг҃ъ простѝ, ꙗ҆́кѡ нѣ́сть человѣ́къ, и҆́же жи́въ бꙋ́детъ, и҆ не согрѣши́тъ: ты́ бо є҆ди́нъ кромѣ̀ грѣха̀, пра́вда твоѧ̀ пра́вда во вѣ́ки, и҆ сло́во твоѐ и҆́стина.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе, и҆ живо́тъ, и҆ поко́й ѹ҆со́пшагѡ раба̀ твоегѡ̀ <red>и҆́мⷬ҇къ</red>, хрⷭ҇тѐ бж҃е на́шъ: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>И҆ посе́мъ начина́емъ вторꙋ́ю статїю̀ на гла́съ є҃: на ко́емждо же концѣ̀ стїха̀ глаго́лемъ:</rubric>

<red>П</red>оми́лꙋй раба̀ твоего̀.

<rubric class="inline">Ли́къ начина́етъ:</rubric> <red>З</red>а́пѡвѣди твоѧ̑:

<red>П</red>оми́лꙋй раба̀ твоего̀:

<rubric class="inline">Па́ки то́йже ли́къ:</rubric> <red>Р</red>ꙋцѣ̀ твоѝ сотвори́стѣ мѧ̀: и҆ созда́стѣ мѧ̀, вразꙋми́ мѧ, и҆ наꙋчꙋ́сѧ за́повѣдемъ твои̑мъ.

<red>П</red>оми́лꙋй раба̀ твоегѡ̀.

<red>Б</red>оѧ́щїисѧ тебѐ ѹ҆́зрѧтъ мѧ̀: и҆ возвеселѧ́тсѧ, ꙗ҆́кѡ на словеса̀ твоѧ̑ ѹ҆пова́хъ.

<red>П</red>оми́лꙋй раба̀ твоего̀.

<rubric>И҆ про́чее ѱалма̀, и҆ по концѣ̀,</rubric>

<rubric class="inline">Сла́ва:</rubric> <red>П</red>оми́лꙋй раба̀ твоего̀.

<rubric class="inline">И҆ ны́нѣ:</rubric> <red>П</red>оми́лꙋй раба̀ твоего̀.



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́тнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ глаго́летъ мл҃твꙋ сїю̀:</rubric> <red>Б</red>ж҃е дꙋхѡ́въ, и҆ всѧ́кїѧ пло́ти:

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе:



<rubric>И҆ па́ки начина́емъ тре́тїю статїю̀ на гла́съ тре́тїй:</rubric>

<red>И҆́</red>мѧ твоѐ: А҆ллилꙋ́їа.

<rubric>Па́ки то́йже ли́къ пое́тъ:</rubric>

<red>П</red>ри́зри на мѧ̀, и҆ поми́лꙋй мѧ̀, по сꙋдꙋ̀ лю́бѧщихъ и҆́мѧ твоѐ: А҆ллилꙋ́їа.

<red>С</red>тѡпы̀ моѧ̑ напра́ви по словесѝ твоемꙋ̀, и҆ да не ѡ҆блада́етъ мно́ю всѧ́кое беззако́нїе: А҆ллилꙋ́їа.

<rubric>И҆ про́чее. </rubric>

<rubric>И҆ по концѣ̀ а҆́бїе:</rubric>

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>С</red>т҃ы́хъ ли́къ ѡ҆брѣ́те и҆сто́чникъ жи́зни, и҆ две́рь ра́йскꙋю: да ѡ҆брѧ́щꙋ и҆ а҆́зъ пꙋ́ть покаѧ́нїемъ, поги́бшее ѻ҆вча̀ а҆́зъ є҆́смь, воззови́ мѧ сп҃се, и҆ сп҃си́ мѧ.

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>А҆́</red>гнца бж҃їѧ проповѣ́давше, и҆ закла́ни бы́вше ꙗ҆́коже а҆́гнцы. И҆ къ жи́зни нестарѣ́емѣй, ст҃і́и, и҆ присносꙋ́щнѣй преста́вльшесѧ, того̀ прилѣ́жнѡ мч҃нцы моли́те, долгѡ́въ разрѣше́нїе на́мъ дарова́ти.

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>В</red>ъ пꙋ́ть ѹ҆́зкїй хо́ждшїи приско́рбный, всѝ въ житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀ послѣ́довавшїи вѣ́рою, прїиди́те наслади́тесѧ, и҆́хже ѹ҆гото́вахъ ва́мъ по́честей, и҆ вѣнцѡ́въ нбⷭ҇ныхъ.

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>Ѡ҆́</red>бразъ є҆́смь неизрече́нныѧ твоеѧ̀ сла́вы, а҆́ще и҆ ꙗ҆́звы ношꙋ̀ прегрѣше́нїй: ѹ҆ще́дри твоѐ созда́нїе влⷣко, и҆ ѡ҆чи́сти твои́мъ бл҃гоꙋтро́бїемъ, и҆ возжелѣ́нное ѻ҆те́чество пода́ждь мѝ, раѧ̀ па́ки жи́телѧ мѧ̀ сотворѧ́ѧ.

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>Д</red>ре́вле ѹ҆́бѡ ѿ не сꙋ́щихъ созда́вый мѧ̀, и҆ ѡ҆́бразомъ твои́мъ бж҃е́ственнымъ почты́й, престꙋпле́нїемъ же за́повѣди, па́ки мѧ̀ возврати́вый въ зе́млю, ѿ неѧ́же взѧ́тъ бы́хъ, на є҆́же по подо́бїю возведѝ, дре́внею добро́тою воз̾ѡбрази́тисѧ.

<red>Б</red>л҃гослове́нъ є҆сѝ гдⷭ҇и, наꙋчи́ мѧ ѡ҆правда́нїємъ твои̑мъ.

<red>Ѹ҆</red>поко́й бж҃е раба̀ твоего̀, и҆ ѹ҆чинѝ є҆го̀ въ раѝ, и҆дѣ́же ли́цы ст҃ы́хъ гдⷭ҇и, и҆ првⷣницы сїѧ́ютъ ꙗ҆́кѡ свѣти̑ла, ѹ҆со́пшаго раба̀ твоего̀ ѹ҆поко́й, презира́ѧ є҆гѡ̀ всѧ̑ согрѣшє́нїѧ.

<rubric class="inline">Сла́ва:</rubric> <red>Т</red>рисїѧ́тельное є҆ди́нагѡ бж҃ества̀, бл҃гоче́стнѡ пое́мъ вопїю́ще: ст҃ъ є҆сѝ ѻ҆́ч҃е безнача́льный, собезнача́льный сн҃е, и҆ бж҃е́ственный дш҃е, просвѣтѝ на́съ вѣ́рою тебѣ̀ слꙋ́жащихъ, и҆ вѣ́чнагѡ ѻ҆гнѧ̀ и҆схитѝ.

<rubric class="inline">И҆ ны́нѣ:</rubric> <red>Р</red>а́дꙋйсѧ чⷭ҇таѧ, бг҃а пло́тїю ро́ждшаѧ во сп҃се́нїе всѣ́хъ, є҆́юже ро́дъ человѣ́ческїй ѡ҆брѣ́те сп҃се́нїе, тобо́ю да ѡ҆брѧ́щемъ ра́й, бцⷣе чⷭ҇таѧ бл҃гослове́ннаѧ.

<red>А҆</red>ллилꙋ́їа, <rubric class="inline">три́жды.</rubric>



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́тнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ глаго́летъ мл҃твꙋ сїю̀:</rubric> <red>Б</red>ж҃е дꙋхѡ́въ, и҆ всѧ́кїѧ пло́ти:

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе:



<rubric>И҆ по возгла́сѣ пое́мъ настоѧ́щыѧ тропарѝ, гла́съ є҃:</rubric>

<red>П</red>око́й сп҃се на́шъ съ пра́ведными раба̀ твоего̀, и҆ сего̀ вселѝ во дворы̀ твоѧ̑, ꙗ҆́коже є҆́сть пи́сано, презира́ѧ ꙗ҆́кѡ бл҃гъ прегрѣшє́нїѧ є҆гѡ̀, вѡ́льнаѧ и҆ невѡ́льнаѧ, и҆ всѧ̑ ꙗ҆̀же въ вѣ́дѣнїи и҆ не въ вѣ́дѣнїи, чл҃вѣколю́бче.

<rubric class="inline">Сла́ва, коне́цъ:</rubric> <red>И҆</red> всѧ̑ ꙗ҆̀же въ вѣ́дѣнїи, и҆ не въ вѣ́дѣнїи, чл҃вѣколю́бче.

<rubric class="inline">И҆ ны́нѣ, бг҃оро́диченъ:</rubric> <red>Ѿ</red> дв҃ы возсїѧ́вый мі́рꙋ хрⷭ҇тѐ бж҃е, сы́ны свѣ́та то́ю показа́вый, поми́лꙋй на́съ.

<rubric class="inline">Та́же ѱало́мъ н҃:</rubric> <red>П</red>оми́лꙋй мѧ̀ бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нїе моѐ. Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши внегда̀ сꙋди́ти тѝ. Се́ бо въ беззако́нїихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀ и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нїѧ моѧ̑ ѡ҆чи́сти. Се́рдце чи́сто сози́жди во мнѣ̀ бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ. Возда́ждь мѝ ра́дость сп҃се́нїѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожже́нїѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀ бл҃говоли́ши же́ртвꙋ пра́вды, возноше́нїе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.



<rubric>И҆ канѡ́нъ, є҆гѡ́же краестро́чїе: <acrostic><red>Ш</red>естꙋ́ю припѣва́ю ѿше́дшемꙋ пѣ́снь</acrostic>. Ѳеофа́ново. Гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми. Гони́телѧ фараѡ́на ви́дѧ потоплѧ́ема бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<red>В</red>ъ нбⷭ҇ныхъ черто́зѣхъ всегда̀ до́блїи мч҃нцы мо́лѧтъ тѧ̀ хрⷭ҇тѐ, є҆го́же ѿ землѝ преста́вилъ є҆сѝ вѣ́рнаго, вѣ́чныхъ бл҃гъ полꙋчи́ти сподо́би.

<red>Ѹ҆</red>краше́й всѧ́чєскаѧ, живо́тное смѣше́нное, посредѣ̀ мѧ̀ человѣ́ка, смире́нїѧ вкꙋ́пѣ и҆ вели́чества, созда́лъ є҆сѝ, тѣ́мже раба̀ твоегѡ̀ дꙋ́шꙋ сп҃се, ѹ҆поко́й.

<rubric class="inline">Сла́ва:</rubric> <red>Р</red>аѧ̀ жи́телѧ, и҆ земледѣ́лателѧ въ нача́лѣ мѧ̀ ѹ҆чини́лъ є҆сѝ, престꙋ́пльша же твою̀ за́повѣдь и҆згна́лъ є҆сѝ. Тѣ́мже раба̀ твоегѡ̀ дꙋ́шꙋ сп҃сѐ, ѹ҆поко́й.

<rubric class="inline">И҆ ны́нѣ, бг҃оро́диченъ:</rubric> <red>И҆́</red>же ѿ ребра̀ созда́вый є҆́ѵꙋ пре́жде на́шꙋ прама́терь, и҆з̾ пречⷭ҇тагѡ твоегѡ̀ чре́ва въ пло́ть ѡ҆дѣва́етсѧ, є҆́юже сме́рти крѣ́пость, чⷭ҇таѧ, разрꙋшѝ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>З</red>ако́ннѡ пострада́ша твоѝ мч҃нцы жизнода́вче, и҆ вѣнце́мъ побѣ́ды ѹ҆краси́вшесѧ, прилѣ́жнѡ преста́вльшемꙋсѧ вѣ́рномꙋ вѣ́чное и҆збавле́нїе подаю́тъ.

<red>Н</red>аказа́въ пе́рвѣе мно́гими чꙋдесы̀ и҆ зна́меньми менѐ заблꙋ́дшаго, напослѣ́докъ самаго̀ себѐ и҆стощи́лъ є҆сѝ, ꙗ҆́кѡ сострада́тель, и҆ поиска́въ ѡ҆брѣ́лъ и҆ сп҃слъ є҆сѝ.

<rubric class="inline">Сла́ва:</rubric> <red>Ѿ</red> текꙋ́щихъ непостоѧ́тельныѧ тлѝ, къ тебѣ̀ преше́дшаго, въ селе́нїихъ вѣ́чныхъ жи́ти ра́достнѡ сподо́би бл҃же, ѡ҆правда́въ вѣ́рою же и҆ бл҃года́тїю.

<rubric class="inline">И҆ ны́нѣ, бг҃оро́диченъ:</rubric> <red>Н</red>ѣ́сть непоро́чна, ꙗ҆́коже ты̀ пречⷭ҇таѧ бг҃ома́ти, є҆ди́на бо ѿ вѣ́ка бг҃а и҆́стиннаго зачала̀ є҆сѝ во чре́вѣ, сме́рти разрꙋши́вшаго си́лꙋ.



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́тнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ глаго́летъ мл҃твꙋ сїю̀:</rubric> <red>Б</red>ж҃е дꙋхѡ́въ, и҆ всѧ́кїѧ пло́ти:

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе:

<rubric>Сѣда́ленъ, гла́съ ѕ҃:</rubric>

<red>В</red>ои́стиннꙋ сꙋета̀ всѧ́чєскаѧ, житїе́ же сѣ́нь, и҆ со́нїе: и҆́бо всꙋ́е мѧте́тсѧ всѧ́къ земноро́дный, ꙗ҆́коже речѐ писа́нїе: є҆гда̀ мі́ръ прїѡбрѧ́щемъ. Тогда̀ во гро́бъ всели́мсѧ, и҆дѣ́же вкꙋ́пѣ ца́рїе и҆ ни́щїи. Тѣ́мже хрⷭ҇тѐ бж҃е, преста́вльшагосѧ раба̀ твоего̀ ѹ҆поко́й, ꙗ҆́кѡ чл҃вѣколю́бецъ.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>В</red>сест҃а́ѧ бцⷣе, во вре́мѧ живота̀ моегѡ̀ не ѡ҆ста́ви менѐ, человѣ́ческомꙋ предста́тельствꙋ не ввѣ́ри мѧ̀: но сама̀ застꙋпѝ, и҆ поми́лꙋй мѧ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>П</red>ремꙋ́дрости бо́льшее ꙗ҆влѧ́ѧ позна́нїе, и҆ є҆́же ѡ҆ да́рѣхъ, многосоверше́нныѧ влⷣко бл҃госты́ни, мч҃нчєскїѧ ли́ки а҆́гг҃лѡвъ сочета́лъ є҆сѝ.

<red>Н</red>еизрече́нныѧ сла́вы твоеѧ̀ полꙋчи́ти сподо́би къ тебѣ̀ преста́вльшагосѧ, и҆дѣ́же хрⷭ҇тѐ веселѧ́щихсѧ є҆́сть жили́ще, и҆ гла́съ чи́стагѡ ра́дованїѧ.

<rubric class="inline">Сла́ва:</rubric> <red>П</red>ою́ща прїимѝ бж҃е́ственнꙋю держа́вꙋ твою̀, є҆го́же ѿ землѝ прїѧ́лъ є҆сѝ, ча́до свѣ́та сего̀ содѣ́ловаѧ, грѣхо́внꙋю мглꙋ̀ ѡ҆чища́ѧ многомлⷭ҇тиве.

<rubric class="inline">И҆ ны́нѣ, бг҃оро́диченъ:</rubric> <red>П</red>рїѧ́телище пречⷭ҇тое, хра́мъ всенепоро́чный, ковче́гъ всест҃ы́й, дв҃ственное мѣ́сто сщ҃е́нїѧ, тебѐ добро́тꙋ і҆а́кѡвлю влⷣка и҆збра́лъ є҆́сть.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти сло́ве бж҃їй, и҆́стиннагѡ бг҃а, ѿ мра́ка грѣхо́внагѡ взыва́юща.</irmos>

<red>Ꙗ҆́</red>кѡ всепло́дїе сщ҃е́нное, и҆ ꙗ҆́кѡ нача́токъ человѣ́ческагѡ є҆стества̀, мч҃нцы, просла́вленномꙋ прине́сшесѧ бг҃ови, на́мъ сп҃се́нїе при́снѡ хода́тайствꙋютъ.

<red>Н</red>бⷭ҇нагѡ пребыва́нїѧ, раздаѧ́нїѧ дарова́нїй сподо́би гдⷭ҇и, пре́жде ѹ҆со́пшаго вѣ́рнаго раба̀ твоего̀, подаѧ̀ прегрѣше́нїй и҆збавле́нїе.

<rubric class="inline">Сла́ва:</rubric> <red>И҆́</red>же є҆ди́нъ є҆стество́мъ животворе́цъ, и҆́же бл҃гости вои́стиннꙋ неизслѣ́димаѧ пꙋчи́на, сконча́вшагосѧ, црⷭ҇твїѧ твоегѡ̀ сподо́би ще́дре, є҆ди́не безсме́ртне.

<rubric class="inline">И҆ ны́нѣ, бг҃оро́диченъ:</rubric> <red>К</red>рѣ́пость и҆ пѣ́нїе, и҆з̾ тебѐ влⷣчце мі́рꙋ рожде́йсѧ, и҆ сп҃се́нїе бы́въ поги́бшымъ, и҆́же ѿ а҆́довыхъ вра́тъ и҆збавлѧ́ѧй, вѣ́рою тебѐ бл҃жа́щыѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею къ ти́хомꙋ приста́нищꙋ твоемꙋ̀ прите́къ вопїю́ ти: возведѝ ѿ тлѝ живо́тъ мо́й многомлⷭ҇тиве.</irmos>

<red>Н</red>а крⷭ҇тѣ̀ пригвожда́емь, мч҃ничєскїѧ ли́ки къ себѣ̀ собра́лъ є҆сѝ, подража́ющыѧ стрⷭ҇ть твою̀ бл҃же. Тѣ́мже мо́лимсѧ тѝ: къ тебѣ̀ преста́вльшагосѧ ны́нѣ ѹ҆поко́й.

<red>Н</red>еизрече́нною сла́вою твое́ю, є҆гда̀ прїи́деши стра́шнѡ сꙋди́ти мі́рꙋ всемꙋ̀ на ѻ҆́блацѣхъ, бл҃говолѝ свѣ́тлѡ срѣ́сти тебѐ и҆зба́вителю, є҆го́же ѿ землѝ прїѧ́лъ є҆сѝ вѣ́рнаго раба̀ твоего̀.

<rubric class="inline">Сла́ва:</rubric> <red>И҆</red>сто́чникъ жи́зни сы́й мꙋ́жествомъ бж҃е́ственнымъ влⷣко, ѡ҆кова̑ннаѧ и҆зводѧ́й, раба̀ твоего̀ къ тебѣ̀ вѣ́рнѡ ѿше́дшаго въ сла́дости ра́йстѣй вселѝ.

<rubric class="inline">И҆ ны́нѣ, бг҃оро́диченъ:</rubric> <red>В</red>ъ зе́млю возврати́хомсѧ, престꙋ́пльше бж҃їю за́повѣдь бж҃е́ственнꙋю, тобо́ю же дв҃о, на нб҃о ѿ землѝ вознесо́хомсѧ, тлю̀ сме́ртнꙋю ѿтрѧ́сше.



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́тнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ глаго́летъ мл҃твꙋ сїю̀:</rubric> <red>Б</red>ж҃е дꙋхѡ́въ, и҆ всѧ́кїѧ пло́ти:

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе:

<rubric>Конда́къ, гла́съ и҃:</rubric>

<red>С</red>о ст҃ы́ми ѹ҆поко́й хрⷭ҇тѐ, дꙋ́шꙋ раба̀ твоегѡ̀, и҆дѣ́же нѣ́сть болѣ́знь, ни печа́ль, ни воздыха́нїе, но жи́знь безконе́чнаѧ.

<rubric class="inline">І҆́косъ:</rubric> <red>С</red>а́мъ є҆ди́нъ є҆сѝ безсме́ртный, сотвори́вый и҆ созда́вый человѣ́ка, земні́и ѹ҆́бѡ ѿ землѝ созда́хомсѧ, и҆ въ зе́млю тꙋ́южде по́йдемъ, ꙗ҆́коже повелѣ́лъ є҆сѝ созда́вый мѧ̀ и҆ рекі́й мѝ: ꙗ҆́кѡ землѧ̀ є҆сѝ и҆ въ зе́млю ѿи́деши, а҆́може всѝ человѣ́цы по́йдемъ, надгро́бное рыда́нїе творѧ́ще пѣ́снь: а҆ллилꙋ́їа.

<rubric class="inline">И҆ па́ки:</rubric> <red>С</red>о ст҃ы́ми ѹ҆поко́й хрⷭ҇тѐ, дꙋ́шꙋ раба̀ твоегѡ̀, и҆дѣ́же нѣ́сть болѣ́знь, ни печа́ль, ни воздыха́нїе, но жи́знь безконе́чнаѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>И҆</red>зба́вльшїисѧ твое́ю кро́вїю мч҃нцы пе́рвагѡ престꙋпле́нїѧ, ѡ҆кропи́вшесѧ же свое́ю кро́вїю, проѡбразꙋ́ютъ ꙗ҆́вѣ твоѐ заколе́нїе: бл҃гослове́нъ є҆сѝ бж҃е ѻ҆тє́цъ на́шихъ.

<red>С</red>вирѣ́пѣющꙋю сме́рть ѹ҆мертви́лъ є҆сѝ сло́ве живонача́льнѣйшїй, въ вѣ́рѣ же ѹ҆со́пшаго прїимѝ ны́нѣ воспѣва́ющаго, и҆ глаго́лющаго: хрⷭ҇тѐ, бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Сла́ва:</rubric> <red>В</red>оѡдꙋши́вый мѧ̀ человѣ́ка вдохнове́нїемъ бж҃е́ственнымъ бг҃онача́льнѣйшїй влⷣко, преста́вленнаго црⷭ҇твїѧ твоегѡ̀ сподо́би, пѣ́ти тебѐ сп҃се: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">И҆ ны́нѣ, бг҃оро́диченъ:</rubric> <red>П</red>ревы́шши всѧ́кїѧ тва́ри пренепоро́чнаѧ была̀ є҆сѝ, заче́нши бг҃а, сокрꙋши́вшаго смє́ртнаѧ врата̀, и҆ верєѝ сте́ршаго: тѣ́мже тѧ̀ чⷭ҇таѧ пѣсносло́вимъ вѣ́рнїи, ꙗ҆́кѡ бг҃омт҃рь.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене прпⷣбнымъ ро́сꙋ и҆сточи́лъ є҆сѝ. И҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши хрⷭ҇тѐ, то́кмѡ є҆́же хотѣ́ти, тѧ̀ превозно́симъ во всѧ̑ вѣ́ки.</irmos>

<red>К</red>рѣ́пкѡ по́двиги показа́вше, побѣ́ды вѣнце́мъ ѹ҆краси́стесѧ мч҃нцы хрⷭ҇тѡ́вы стрⷭ҇тоте́рпцы, зовꙋ́ще: тѧ̀ превозно́симъ хрⷭ҇тѐ во вѣ́ки.

<red>С</red>щ҃е́ннѣ житїѐ ѡ҆ста́вльшыѧ вѣ̑рныѧ, и҆ къ тебѣ̀ влⷣцѣ преше́дшыѧ прїимѝ, кро́тцѣ ѹ҆покоева́ѧ, ꙗ҆́кѡ бл҃гоꙋтро́бенъ, тѧ̀ превозносѧ́щыѧ во всѧ̑ вѣ́ки.

<rubric class="inline">Сла́ва:</rubric> <red>Н</red>ы́нѣ въ землѝ кро́ткихъ всѧ̑ водворѧ́тисѧ пре́жде ѹ҆со́пшыѧ, сп҃се, бл҃гоизво́ли, вѣ́рою ꙗ҆́же въ тѧ̀ ѡ҆правда́въ и҆ бл҃года́тїю, тѧ̀ превозносѧ́щыѧ во всѧ̑ вѣ́ки.

<rubric class="inline">И҆ ны́нѣ, бг҃оро́диченъ:</rubric> <red>В</red>си́ тѧ бл҃жи́мъ всебл҃же́ннаѧ, ро́ждшꙋю сло́ва вои́стиннꙋ сꙋ́щаго бл҃же́ннаго, пло́ть на́съ ра́ди бы́вшаго: є҆го́же превозно́симъ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ невозмо́жно ви́дѣти, на негѡ́же не смѣ́ютъ чи́ни а҆́гг҃льстїи взира́ти: тобо́ю же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными во́и, тѧ̀ ѹ҆бл҃жа́емъ.</irmos>

<red>Н</red>аде́жда мч҃нкѡвъ ли́ки ѹ҆крѣпѝ, и҆ къ твое́й любвѝ распале́ннѣ вперѝ, бꙋ́дꙋщихъ си̑мъ предвоѡбрази́вши непоколеби́мый вои́стиннꙋ поко́й: є҆мꙋ́же преста́вльшагосѧ бл҃же вѣ́рнаго сподо́би полꙋчи́ти.

<red>С</red>вѣ́тлагѡ и҆ бж҃е́ственнагѡ полꙋчи́ти сїѧ́нїѧ твоегѡ̀ хрⷭ҇тѐ, вѣ́рою преста́вльшагосѧ бл҃говолѝ въ нѣ́дрѣхъ а҆враа́мовыхъ ѹ҆покое́нїе, ꙗ҆́кѡ є҆ди́нъ млⷭ҇тивъ семꙋ̀ да́рꙋѧй, и҆ вѣ́чнагѡ сподоблѧ́ѧй бл҃же́нства.

<rubric class="inline">Сла́ва:</rubric> <red>С</red>ы́й є҆стество́мъ бл҃гъ и҆ бл҃гоꙋтро́бенъ, и҆ воли́тель млⷭ҇ти, и҆ бл҃гоꙋтро́бїѧ бе́здна: є҆го́же ѿ мѣ́ста сегѡ̀ ѡ҆ѕлобле́нїѧ и҆ сѣ́ни сме́ртныѧ сп҃се преста́вилъ є҆сѝ, и҆дѣ́же сїѧ́етъ тво́й свѣ́тъ, сего̀ ѹ҆чинѝ.

<rubric class="inline">И҆ ны́нѣ, б</rubric>г҃оро́диченъ: Сѣ́нь ст҃ꙋ́ю чⷭ҇таѧ разꙋмѣ́емъ, и҆ ковче́гъ, и҆ скрижа́ль тѧ̀ зако́на и҆ бл҃года́ти: тобо́ю бо ѡ҆ставле́нїе дарова́сѧ, ѡ҆правда̑ннымъ кро́вїю воплоще́ннагѡ и҆з̾ твоегѡ̀ чре́ва, всенепоро́чнаѧ.



<rubric class="inline">Дїа́конъ:</rubric> <red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́тнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric class="inline">Сщ҃е́нникъ глаго́летъ мл҃твꙋ сїю̀:</rubric> <red>Б</red>ж҃е дꙋхѡ́въ, и҆ всѧ́кїѧ пло́ти:

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе:

<rubric>Начина́емъ самогла́сны і҆ѡа́нна мона́ха.</rubric>

<rubric class="inline">Гла́съ а҃:</rubric> <red>К</red>а́ѧ жите́йскаѧ сла́дость пребыва́етъ печа́ли неприча́стна; ка́ѧ ли сла́ва стои́тъ на землѝ непрело́жна; всѧ̑ сѣ́ни немѡщнѣ́йша, всѧ̑ со́нїй прелє́стнѣйша: є҆ди́нѣмъ мгнове́нїемъ, и҆ всѧ̑ сїѧ̑ сме́рть прїе́млетъ. Но во свѣ́тѣ хрⷭ҇тѐ лица̀ твоегѡ̀, и҆ въ наслажде́нїи твоеѧ̀ красоты̀, є҆го́же и҆збра́лъ є҆сѝ, ѹ҆поко́й, ꙗ҆́кѡ чл҃вѣколю́бецъ.

<rubric class="inline">Гла́съ в҃:</rubric> <red>Ѹ҆</red>вы̀ мнѣ̀, ꙗ҆ковы́й по́двигъ и҆́мать дꙋша̀ разлꙋча́ющисѧ ѿ тѣлесѐ! Ѹ҆вы̀, тогда̀ коли́кѡ слези́тъ, и҆ нѣ́сть поми́лꙋѧй ю҆̀! Ко а҆́гг҃лѡмъ ѻ҆́чи возводѧ́щи, бездѣ́льнѡ мо́литсѧ: къ человѣ́кѡмъ рꙋ́цѣ простира́ющи, не и҆́мать помога́ющагѡ. Тѣ́мже возлю́бленнїи моѝ бра́тїе, помы́сливше на́шꙋ кра́ткꙋю жи́знь, преста́вленномꙋ ѹ҆покое́нїѧ ѿ хрⷭ҇та̀ про́симъ, и҆ дꙋша́мъ на́шымъ ве́лїю млⷭ҇ть.

<rubric class="inline">Гла́съ г҃:</rubric> <red>В</red>сѧ̑ сꙋета̀ человѣ́ческаѧ, є҆ли̑ка не пребыва́етъ по сме́рти: не пребыва́етъ бога́тство, ни сше́ствꙋетъ сла́ва: прише́дшей бо сме́рти, сїѧ̑ всѧ̑ потреби́шасѧ. Тѣ́мже хрⷭ҇тꙋ̀ безсме́ртномꙋ возопїи́мъ: преста́вленнаго ѿ на́съ ѹ҆поко́й, и҆дѣ́же всѣ́хъ є҆́сть веселѧ́щихсѧ жили́ще.

<rubric class="inline">Гла́съ д҃:</rubric> <red>Г</red>дѣ́ є҆сть мїрско́е пристра́стїе; гдѣ́ є҆сть привре́менныхъ мечта́нїе; гдѣ́ є҆сть зла́то и҆ сребро̀; гдѣ́ є҆сть рабѡ́въ мно́жество и҆ молва̀; всѧ̑ пе́рсть, всѧ̑ пе́пелъ, всѧ̑ сѣ́нь. Но прїиди́те возопїи́мъ безсме́ртномꙋ цр҃ю̀: гдⷭ҇и вѣ́чныхъ твои́хъ бла̑гъ сподо́би преста́вльшагосѧ ѿ на́съ, ѹ҆покоѧ́ѧ є҆го̀ въ нестарѣ́ющемсѧ бл҃же́нствѣ твое́мъ.

<rubric class="inline">Гла́съ є҃:</rubric> <red>П</red>омѧнꙋ́хъ прⷪ҇ро́ка вопїю́ща: а҆́зъ є҆́смь землѧ̀ и҆ пе́пелъ. И҆ па́ки разсмотри́хъ во гробѣ́хъ, и҆ ви́дѣхъ кѡ́сти ѡ҆бнаже́ны, и҆ рѣ́хъ: ѹ҆̀бо кто̀ є҆́сть ца́рь, и҆лѝ во́инъ, и҆лѝ бога́тъ, и҆лѝ ѹ҆бо́гъ, и҆лѝ пра́ведникъ, и҆лѝ грѣ́шникъ; но ѹ҆поко́й гдⷭ҇и, съ пра́ведными раба̀ твоего̀.

<rubric class="inline">Гла́съ ѕ҃:</rubric> <red>Н</red>ача́токъ мнѣ̀ и҆ соста́въ зижди́тельное твоѐ бы́сть повелѣ́нїе: восхотѣ́въ бо ѿ неви́димагѡ же и҆ ви́димагѡ жи́ва мѧ̀ соста́вити є҆стества̀. Ѿ землѝ тѣ́ло моѐ созда́лъ є҆сѝ, да́лъ же мѝ є҆сѝ дꙋ́шꙋ бж҃е́ственнымъ твои́мъ и҆ животворѧ́щимъ вдохнове́нїемъ. Тѣ́мже хрⷭ҇тѐ раба̀ твоего̀ во странѣ̀ живꙋ́щихъ, и҆ въ селе́нїихъ пра́ведныхъ ѹ҆поко́й.

<rubric class="inline">Гла́съ з҃:</rubric> <red>П</red>о ѡ҆́бразꙋ твоемꙋ̀ и҆ по подо́бїю созда́вый въ нача́лѣ человѣ́ка, въ раѝ поста́вилъ є҆сѝ владѣ́ти твои́ми тва́рьми: за́вистїю же дїа́волею прельсти́всѧ, снѣ́ди причасти́сѧ, за́повѣдей твои́хъ престꙋ́пникъ бы́въ. Тѣ́мже па́ки въ зе́млю, ѿ неѧ́же взѧ́тъ бы́сть, ѡ҆сꙋди́лъ є҆сѝ возврати́тисѧ гдⷭ҇и, и҆ и҆спроси́ти ѹ҆покое́нїе.

<rubric class="inline">Гла́съ и҃:</rubric> <red>П</red>ла́чꙋ и҆ рыда́ю, є҆гда̀ помышлѧ́ю сме́рть, и҆ ви́ждꙋ во гробѣ́хъ лежа́щꙋю, по ѡ҆́бразꙋ бж҃їю созда́ннꙋю на́шꙋ красотꙋ̀, без̾ѡбра́знꙋ, безсла́внꙋ, не и҆мꙋ́щꙋю ви́да. Ѽ чꙋдесѐ! Что̀ сїѐ є҆́же ѡ҆ на́съ бы́сть та́инство; ка́кѡ преда́хомсѧ тлѣ́нїю; ка́кѡ сопрѧго́хомсѧ сме́рти; вои́стиннꙋ бг҃а повелѣ́нїемъ. Ꙗ҆́коже пи́сано є҆́сть, подаю́щагѡ преста́вльшемꙋсѧ ѹ҆покое́нїе.

<rubric>Бл҃жє́нна, гла́съ ѕ҃.</rubric>

<red>В</red>о црⷭ҇твїи твое́мъ помѧнѝ на́съ, гдⷭ҇и, є҆гда̀ прїи́деши во црⷭ҇твїи твое́мъ.

<red>Б</red>л҃же́ни ни́щїи дх҃омъ, ꙗ҆́кѡ тѣ́хъ є҆́сть црⷭ҇тво нбⷭ҇ное.

<red>Б</red>л҃же́ни пла́чꙋщїи, ꙗ҆́кѡ ті́и ѹ҆тѣ́шатсѧ.

<red>Б</red>л҃же́ни кро́тцыи, ꙗ҆́кѡ ті́и наслѣ́дѧтъ зе́млю.

<red>Б</red>л҃же́ни а҆́лчꙋщїи, и҆ жа́ждꙋщїи пра́вды, ꙗ҆́кѡ ті́и насы́тѧтсѧ.

<red>Б</red>л҃же́ни млⷭ҇тивїи, ꙗ҆́кѡ ті́и поми́ловани бꙋ́дꙋтъ.

<red>Р</red>азбо́йника раѧ̀ хрⷭ҇тѐ жи́телѧ, на крⷭ҇тѣ̀ тебѣ̀ возопи́вша, помѧни́ мѧ, предсодѣ́ѧлъ є҆сѝ покаѧ́нїемъ є҆гѡ̀, и҆ менѐ сподо́би недосто́йнаго.

<red>Б</red>л҃же́ни чи́стїи се́рдцемъ, ꙗ҆́кѡ ті́и бг҃а ѹ҆́зрѧтъ.

<red>Ж</red>ивото́мъ гдⷭ҇ствꙋѧй и҆ сме́ртїю, во дво́рѣхъ ст҃ы́хъ ѹ҆поко́й, є҆го́же прїѧ́лъ є҆сѝ ѿ привре́менныхъ: и҆ помѧни́ мѧ, є҆гда̀ прїи́деши во црⷭ҇твїи твое́мъ.

<red>Б</red>л҃же́ни миротво́рцы, ꙗ҆́кѡ ті́и сы́нове бж҃їи нарекꙋ́тсѧ.

<red>Д</red>ꙋша́ми влады́чествꙋѧй и҆ тѣлеса́ми, є҆го́же въ рꙋцѣ̀ дыха́нїе на́ше, ѡ҆скорблѧ́емыхъ ѹ҆тѣше́нїе, ѹ҆поко́й во странѣ̀ пра́ведныхъ, є҆го́же преста́вилъ є҆сѝ раба̀ твоего̀.

<red>Б</red>л҃же́ни и҆згна́ни пра́вды ра́ди, ꙗ҆́кѡ тѣ́хъ є҆́сть црⷭ҇тво нбⷭ҇ное.

<red>Х</red>рⷭ҇то́съ тѧ̀ ѹ҆поко́итъ во странѣ̀ живꙋ́щихъ, и҆ врата̀ ра̑йскаѧ да ѿве́рзетъ тѝ, и҆ црⷭ҇твїѧ пока́жетъ жи́телѧ, и҆ ѡ҆ставле́нїе тебѣ̀ да́стъ, ѡ҆ ни́хже согрѣши́лъ є҆сѝ въ житїѝ, хрⷭ҇толю́бче.

<red>Б</red>л҃же́ни є҆стѐ, є҆гда̀ поно́сѧтъ ва́мъ, и҆ и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ, на вы̀ лжꙋ́ще менѐ ра́ди.

<red>И҆</red>зы́демъ и҆ ѹ҆́зримъ во гробѣ́хъ, ꙗ҆́кѡ на́ги кѡ́сти человѣ̑къ, черве́й снѣ́дь, и҆ смра́дъ, и҆ позна́емъ что̀ бога́тство, добро́та, крѣ́пость, бл҃голѣ́пїе;

<red>Р</red>а́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га на нб҃сѣ́хъ.

<red>Ѹ҆</red>слы́шимъ, что̀ зове́тъ вседержи́тель: ѹ҆вы̀ и҆́щꙋщымъ зрѣ́ти стра́шный де́нь гдⷭ҇ень! Се́й бо є҆́сть тьма̀: ѻ҆гне́мъ бо и҆скꙋша́ютсѧ всѧ́чєскаѧ.

<rubric class="inline">Сла́ва:</rubric> <red>Б</red>езнача́льнымъ и҆ рожде́нїемъ же и҆ происхожде́нїемъ, ѻ҆ц҃ꙋ̀ покланѧ́юсѧ роди́вшемꙋ, сн҃а сла́влю рожде́ннаго, пою̀ сопросїѧ́вшаго ѻ҆ц҃ꙋ́ же и҆ сн҃ꙋ, дх҃а ст҃а́го.

<rubric class="inline">И҆ ны́нѣ, бг҃оро́диченъ:</rubric> <red>К</red>а́кѡ ѿ сосцꙋ̀ твоє́ю млеко̀ то́чиши дв҃о, ка́кѡ пита́еши пита́телѧ тва́ри; ꙗ҆́коже вѣ́сть, и҆сточи́вый во́дꙋ ѿ ка́мене, жи̑лы вѡ́дныѧ жа́ждꙋщымъ лю́демъ, ꙗ҆́коже писа́сѧ.



<rubric class="inline">Посе́мъ дїа́конъ глаго́летъ:</rubric> <red>В</red>о́нмемъ.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Чте́цъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Ли́къ пое́тъ прокі́менъ, гла́съ ѕ҃:</rubric>

<red>Б</red>л҃же́нъ пꙋ́ть, во́ньже и҆́деши дне́сь дꙋшѐ, ꙗ҆́кѡ ѹ҆гото́васѧ тебѣ̀ мѣ́сто ѹ҆покое́нїѧ.

<rubric class="inline">Сті́хъ:</rubric> <red>К</red>ъ тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ менѐ

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чтецъ:</rubric> <red>К</red>ъ солꙋ́нѧнѡмъ посла́нїѧ ст҃а́го а҆пⷭ҇ла па́ѵла чте́нїе.

<rubric class="inline">Дїа́конъ:</rubric> <red>В</red>о́нмемъ.

<rubric>А҆по́столъ къ солꙋ́нѧнѡмъ, зача́ло с҃ѻ.</rubric>

<versal>Б</versal>ра́тїе, не хощꙋ̀ ва́съ не вѣ́дѣти ѡ҆ ѹ҆ме́ршихъ, да не скорбитѐ, ꙗ҆́коже и҆ про́чїи не и҆мꙋ́щїи ѹ҆пова́нїѧ. А҆́ще бо вѣ́рꙋемъ, ꙗ҆́кѡ і҆и҃съ ѹ҆́мре и҆ воскр҃се, та́кѡ и҆ бг҃ъ ѹ҆ме́ршыѧ ѡ҆ і҆и҃сѣ, приведе́тъ съ ни́мъ. Сїе́ бо ва́мъ глаго́лемъ сло́вомъ гдⷭ҇нимъ, ꙗ҆́кѡ мы̀ живꙋ́щїи ѡ҆ста́вшїи въ прише́ствїе гдⷭ҇не, не и҆́мамы предвари́ти ѹ҆ме́ршихъ. Ꙗ҆́кѡ са́мъ гдⷭ҇ь въ повелѣ́нїи во гла́сѣ а҆рха́гг҃ловѣ, и҆ въ трꙋбѣ̀ бж҃їи сни́детъ съ нб҃сѐ, и҆ ме́ртвїи ѡ҆ хрⷭ҇тѣ̀ воскрⷭ҇нꙋтъ пе́рвѣе. Пото́мъ же мы̀ живꙋ́щїи ѡ҆ста́вшїи, кꙋ́пнѡ съ ни́ми восхище́ни бꙋ́демъ на ѻ҆́блацѣхъ, въ срѣ́тенїе гдⷭ҇не на воздꙋ́сѣ, и҆ та́кѡ всегда̀ съ гдⷭ҇емъ бꙋ́демъ.

<rubric class="inline">Сщ҃е́нникъ:</rubric> <red>М</red>и́ръ тѝ.

<rubric class="inline">Чтецъ:</rubric> <red>И҆</red> дꙋ́хови твоемꙋ̀.

<rubric>А҆ллилꙋ́їа, гла́съ ѕ҃</rubric>

<red>Б</red>л҃же́нъ, є҆го́же и҆збра́лъ и҆ прїѧ́лъ є҆сѝ, гдⷭ҇и.



<rubric class="inline">Дїа́конъ:</rubric> <red>П</red>ремꙋ́дрость, про́сти ѹ҆слы́шимъ ст҃а́гѡ є҆ѵⷢ҇лїа.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Сщ҃е́нникъ:</rubric> <red>Ѿ</red> і҆ѡа́нна ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric class="inline">Дїа́конъ:</rubric> <red>В</red>о́нмемъ.

<rubric>Є҆ѵⷢ҇лїе ѿ і҆ѡа́нна, зача́ло ѕ҃і.</rubric>

<versal>Р</versal>ечѐ гдⷭ҇ь ко прише́дшымъ къ немꙋ̀ і҆ꙋде́ємъ: а҆ми́нь а҆ми́нь глаго́лю ва́мъ, ꙗ҆́кѡ слꙋ́шаѧй словесѐ моегѡ̀ и҆ вѣ́рꙋѧй посла́вшемꙋ мѧ̀, и҆́мать живо́тъ вѣ́чный, и҆ на сꙋ́дъ не прїи́детъ: но пре́йдетъ ѿ сме́рти въ живо́тъ. А҆ми́нь а҆ми́нь глаго́лю ва́мъ: ꙗ҆́кѡ грѧде́тъ ча́съ, и҆ ны́нѣ є҆́сть, є҆гда̀ ме́ртвїи ѹ҆слы́шатъ гла́съ сн҃а бж҃їѧ, и҆ ѹ҆слы́шавше ѡ҆живꙋ́тъ. Ꙗ҆́коже бо ѻ҆ц҃ъ и҆́мать живо́тъ въ себѣ̀, та́кѡ да́стъ и҆ сн҃ови живо́тъ и҆мѣ́ти въ себѣ̀: И҆ ѻ҆́бласть да́стъ є҆мꙋ̀ и҆ сꙋ́дъ твори́ти, ꙗ҆́кѡ сн҃ъ человѣ́чь є҆́сть, не диви́тесѧ семꙋ̀. Ꙗ҆́кѡ грѧде́тъ ча́съ во́ньже всѝ сꙋ́щїи во гробѣ́хъ ѹ҆слы́шатъ гла́съ сн҃а бж҃їѧ: И҆ и҆зы́дꙋтъ сотво́ршїи бл҃га̑ѧ въ воскр҃ше́нїе живота̀, а҆ сотво́ршїи ѕла̑ѧ въ воскр҃ше́нїе сꙋда̀. Не могꙋ̀ а҆́зъ ѡ҆ себѣ̀ твори́ти ничесѡ́же. Ꙗ҆́коже слы́шꙋ, сꙋждꙋ̀: и҆ сꙋ́дъ мо́й пра́веденъ є҆́сть: ꙗ҆́кѡ не и҆щꙋ̀ во́ли моеѧ̀, но во́ли посла́вшагѡ мѧ̀ ѻ҆ц҃а̀.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.



<rubric class="inline">Дїа́конъ:</rubric> <red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>М</red>лⷭ҇ти бж҃їѧ, црⷭ҇тва нбⷭ҇нагѡ, и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>И҆ по и҆сполне́нїи сегѡ̀ глаго́летъ пе́рвый ѿ сщ҃е́нникѡвъ, и҆лѝ а҆рхїере́й прилꙋчи́всѧ, мл҃твꙋ велегла́снѡ, прише́дъ близ̾ ѹ҆ме́ршагѡ:</rubric>

<versal>Б</versal>ж҃е дꙋхѡ́въ, и҆ всѧ́кїѧ пло́ти, сме́рть попра́вый и҆ дїа́вола ѹ҆праздни́вый, и҆ живо́тъ мі́рꙋ твоемꙋ̀ дарова́вый: са́мъ гдⷭ҇и, ѹ҆поко́й дꙋ́шꙋ ѹ҆со́пшагѡ раба̀ твоегѡ̀, <red>и҆́мⷬ҇къ</red>, въ мѣ́стѣ свѣ́тлѣ, въ мѣ́стѣ ѕла́чнѣ, въ мѣ́стѣ поко́йнѣ: ѿню́дꙋже ѿбѣжѐ болѣ́знь, печа́ль и҆ воздыха́нїе. Всѧ́кое согрѣше́нїе, содѣ́ѧнное и҆́мъ сло́вомъ, и҆лѝ дѣ́ломъ, и҆лѝ помышле́нїемъ, ꙗ҆́кѡ бл҃гі́й чл҃вѣколю́бецъ бг҃ъ простѝ, ꙗ҆́кѡ нѣ́сть человѣ́къ, и҆́же жи́въ бꙋ́детъ, и҆ не согрѣши́тъ: ты́ бо є҆ди́нъ кромѣ̀ грѣха̀, пра́вда твоѧ̀ пра́вда во вѣ́ки, и҆ сло́во твоѐ и҆́стина.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе и҆ живо́тъ, и҆ поко́й ѹ҆со́пшагѡ раба̀ твоегѡ̀, <red>и҆́мⷬ҇къ</red>, хрⷭ҇тѐ бж҃е на́шъ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Та́кожде и҆ настоѧ́щїи сщ҃е́нницы всѝ.</rubric>

<rubric>Вѣ́домо же бꙋ́ди, ꙗ҆́кѡ глаго́лемꙋ коемꙋ́ждо проше́нїю ѿ дїа́кона, во є҆ли́кѡ глаго́летсѧ проше́нїе ѿ негѡ̀, глаго́летъ вышерече́ннꙋю мл҃твꙋ кі́йждо сщ҃е́нникъ, по чи́нꙋ своемꙋ̀ та́йнѡ близ̾ ѹ҆ме́ршагѡ, и҆ возглаша́етъ:</rubric>

<red>Ꙗ҆́</red>кѡ ты̀ є҆сѝ воскрⷭ҇нїе:

<rubric>Ны́нѣ же ѿ пе́рвагѡ сщ҃е́нника, и҆лѝ а҆рхїере́а, глаго́летсѧ велегла́снѡ мл҃тва: </rubric>

<red>Б</red>ж҃е дꙋхѡ́въ: <rubric class="inline">ꙗ҆́коже вы́ше рече́сѧ.</rubric>

<rubric>По возгла́сѣ же быва́етъ цѣлова́нїе.</rubric>

<rubric>И҆ пое́мъ настоѧ́щыѧ стїхи̑ры подѡ́бны.</rubric>

<podoben><incipit><red>Є҆</red>гда̀ ѿ дре́ва:</incipit></podoben>

<rubric>Гла́съ в҃:</rubric>

<red>П</red>рїиди́те, послѣ́днее цѣлова́нїе дади́мъ бра́тїе ѹ҆ме́ршемꙋ, бл҃годарѧ́ще бг҃а: се́й бо ѡ҆скꙋдѣ̀ ѿ сро́дства своегѡ̀, и҆ ко гро́бꙋ тщи́тсѧ не ктомꙋ̀ пекі́йсѧ ѡ҆ сꙋ́етныхъ, и҆ ѡ҆ многостра́стной пло́ти. Гдѣ̀ ны́нѣ срѡ́дницы же и҆ дрꙋ́зи; сѐ разлꙋча́емсѧ. Є҆го́же ѹ҆поко́ити, гдⷭ҇ꙋ помо́лимсѧ.

<red>К</red>о́е разлꙋче́нїе, ѽ бра́тїе! Кі́й пла́чь; ко́е рыда́нїе въ настоѧ́щемъ часѣ̀; прїиди́те ѹ҆́бѡ цѣлꙋ́йте бы́вшаго вма́лѣ съ на́ми: предае́тсѧ бо гро́бꙋ. Ка́менемъ покрыва́етсѧ, во тьмꙋ̀ вселѧ́етсѧ, съ ме́ртвыми погреба́етсѧ, и҆ всѣ́хъ сро́дникѡвъ и҆ дрꙋгѡ́въ ны́нѣ разлꙋча́етсѧ: є҆го́же ѹ҆поко́ити, гдⷭ҇ꙋ помо́лимсѧ.

<red>Н</red>ы́нѣ жите́йское лꙋка́вое разрꙋша́етсѧ торжество̀ сꙋеты̀: дх҃ъ бо ѡ҆скꙋдѣ̀ ѿ селе́нїѧ, бре́нїе ѡ҆черни́сѧ, сосꙋ́дъ раздра́сѧ, безгла́сенъ, нечꙋ́ственъ, ме́ртвенъ, недви́жимь. Є҆го́же посыла́юще гро́бꙋ, гдⷭ҇ꙋ помо́лимсѧ, да́ти семꙋ̀ во вѣ́ки ѹ҆покое́нїе.

<red>Ꙗ҆</red>ко́въ живо́тъ на́шъ є҆́сть; цвѣ́тъ, и҆ ды́мъ, и҆ роса̀ ѹ҆́треннѧѧ вои́стиннꙋ. Прїиди́те ѹ҆́бѡ, ѹ҆́зримъ на гробѣ́хъ ꙗ҆́снѡ, гдѣ̀ добро́та тѣле́снаѧ; гдѣ̀ ю҆́ность; гдѣ̀ сꙋ́ть ѻ҆чеса̀, и҆ зра́къ плотскі́й: всѧ̑ ѹ҆вѧдо́ша ꙗ҆́кѡ трава̀, всѧ̑ потреби́шасѧ. Прїиди́те ко хрⷭ҇тꙋ̀ припаде́мъ со слеза́ми.

<red>В</red>е́лїй пла́чь и҆ рыда́нїе, ве́лїе воздыха́нїе, и҆ нꙋ́жда, разлꙋче́нїе дꙋшѝ, а҆́дъ и҆ поги́бель, привре́менный живо́тъ, сѣ́нь непостоѧ́ннаѧ, со́нъ преле́стный: безвременномечта́ненъ трꙋ́дъ житїѧ̀ земна́гѡ. Дале́че ѿбѣжи́мъ мїрска́гѡ всѧ́кагѡ грѣха̀, да небє́снаѧ наслѣ́димъ.

<red>В</red>и́дѧще предлежа́ща ме́ртва, ѡ҆́бразъ воспрїи́мемъ всѝ коне́чнагѡ часа̀: се́й бо ѿхо́дитъ ꙗ҆́кѡ ды́мъ ѿ землѝ, ꙗ҆́кѡ цвѣ́тъ ѿцвѣтѐ, ꙗ҆́кѡ трава̀ посѣче́сѧ, вре́тищемъ повива́емь, земле́ю покрыва́емь. Є҆го́же неви́дима ѡ҆ста́вивше, хрⷭ҇тꙋ̀ помо́лимсѧ, да́ти семꙋ̀ во вѣ́ки ѹ҆покое́нїе.

<red>П</red>рїиди́те внꙋ́цы а҆да́мѡвы, ѹ҆ви́димъ на землѝ пове́рженнаго, по ѡ҆́бразꙋ на́шемꙋ всѐ бл҃голѣ́пїе ѿлага́юща, разрꙋше́на во гро́бѣ гно́емъ, червьмѝ, тьмо́ю и҆ждива́ема, земле́ю покрыва́ема. Є҆го́же неви́дима ѡ҆ста́вльше, хрⷭ҇тꙋ̀ помо́лимсѧ, да́ти во вѣ́ки семꙋ̀ ѹ҆покое́нїе.

<red>Є҆</red>гда̀ дꙋша̀ ѿ тѣ́ла и҆́мать нꙋ́ждею восхи́титисѧ стра́шными а҆́гг҃лы, всѣ́хъ забыва́етъ сро́дникѡвъ и҆ зна́емыхъ, и҆ пече́тсѧ ѡ҆ бꙋ́дꙋщихъ сꙋди́лищей стоѧ́нїи, ꙗ҆̀же сꙋеты̀, и҆ многотрꙋ́дныѧ пло́ти разрѣше́нїи: тогда̀ сꙋдїю̀ молѧ́ще, всѝ помо́лимсѧ, да прости́тъ гдⷭ҇ь, ꙗ҆̀же содѣ́ла.

<red>П</red>рїиди́те бра́тїе, во гро́бѣ ѹ҆́зримъ пе́пелъ и҆ пе́рсть, и҆з̾ неѧ́же созда́хомсѧ. Ка́мѡ ны́нѣ и҆́демъ; что́ же бы́хомъ, кі́й ѹ҆бо́гъ и҆лѝ бога́тъ; и҆лѝ кі́й влⷣка; кі́й же свобо́дь; и҆ не вси́ ли пе́пелъ; добро́та лица̀ согнѝ, и҆ ю҆́ности ве́сь цвѣ́тъ ѹ҆вѧдѝ сме́рть.

<red>В</red>ои́стиннꙋ сꙋета̀ и҆ тлѣ́нїе, всѧ̑ житє́йскаѧ, ви́ды, и҆ безсла̑внаѧ: вси́ бо и҆счеза́емъ, всѝ ѹ҆́мремъ, ца́рїе же и҆ кнѧ́зи, сꙋдїи̑ и҆ наси́льницы, бога́тїи и҆ ѹ҆бо́зїи, и҆ всѐ є҆стество̀ человѣ́ческое: ны́нѣ бо, и҆̀же и҆ногда̀ въ житїѝ, во гро́бы верга́ютсѧ, и҆̀хже да ѹ҆поко́итъ гдⷭ҇ь, помо́лимсѧ.

<red>В</red>сѝ тѣле́снїи ны́нѣ ѻ҆рга́ны пра́здни зрѧ́тсѧ, и҆̀же пре́жде ма́ла дви́жими бѧ́хꙋ, всѝ недѣйстви́тельни, ме́ртви, нечꙋ́вственни: ѻ҆́чи бо заидо́ша, свѧза́стѣсѧ но́зѣ, рꙋ́цѣ безмо́лвствꙋетѣ, и҆ слꙋ́хъ съ ни́ми: ѧ҆зы́къ молча́нїемъ заключи́сѧ, гро́бꙋ предае́тсѧ. Вои́стиннꙋ сꙋета̀ всѧ̑ человѣ́чєскаѧ.

<red>С</red>п҃са́й надѣ́ющыѧсѧ на тѧ̀, мт҃и незаходи́магѡ сл҃нца бг҃ороди́тельнице: ѹ҆молѝ мл҃твами твои́ми пребл҃га́го бг҃а, ѹ҆поко́ити, мо́лимсѧ, ны́нѣ преста́вльшагосѧ, и҆дѣ́же ѹ҆покоева́ютсѧ првⷣныхъ дꙋ́си: бж҃е́ственныхъ бла̑гъ наслѣ́дника покажѝ, во дво́рѣхъ првⷣныхъ, въ па́мѧть, всенепоро́чнаѧ, вѣ́чнꙋю.

<rubric>Сла́ва, гла́съ ѕ҃:</rubric>

<red>З</red>рѧ́ще мѧ̀ безгла́сна, и҆ бездыха́нна предлежа́ща, воспла́чите ѡ҆ мнѣ̀ бра́тїе и҆ дрꙋ́зи, срѡ́дницы и҆ зна́емїи: вчера́шнїй бо де́нь бесѣ́довахъ съ ва́ми, и҆ внеза́пꙋ на́йде на мѧ̀ стра́шный ча́съ сме́ртный: но прїиди́те всѝ лю́бѧщїи мѧ̀, и҆ цѣлꙋ́йте мѧ̀ послѣ́днимъ цѣлова́нїемъ: не ктомꙋ́ бо съ ва́ми похождꙋ̀, и҆лѝ собесѣ́дꙋю про́чее. Къ сꙋдїи́ бо ѿхождꙋ̀, и҆дѣ́же нѣ́сть лицепрїѧ́тїѧ: ра́бъ бо и҆ влады́ка вкꙋ́пѣ предстоѧ́тъ, ца́рь и҆ во́инъ, бога́тый и҆ ѹ҆бо́гїй въ ра́внѣмъ досто́инствѣ: кі́йждо бо ѿ свои́хъ дѣ́лъ, и҆лѝ просла́витсѧ, и҆лѝ постыди́тсѧ. Но прошꙋ̀ всѣ́хъ и҆ молю̀, непреста́ннѡ ѡ҆ мнѣ̀ моли́тесѧ хрⷭ҇тꙋ̀ бг҃ꙋ, да не низведе́нъ бꙋ́дꙋ по грѣхѡ́мъ мои̑мъ, на мѣ́сто мꙋче́нїѧ: но да вчини́тъ мѧ̀, и҆дѣ́же свѣ́тъ живо́тный.

<rubric>И҆ ны́нѣ, бг҃оро́диченъ, гла́съ то́йже:</rubric>

<red>М</red>л҃твами ро́ждшїѧ тѧ̀ хрⷭ҇тѐ, и҆ прⷣте́чи твоегѡ̀, а҆пⷭ҇лѡвъ, прⷪ҇ро́кѡвъ, і҆ера́рхѡвъ, прпⷣбныхъ, и҆ првⷣныхъ, и҆ всѣ́хъ ст҃ы́хъ, ѹ҆со́пшаго раба̀ твоего̀ ѹ҆поко́й.



<rubric class="inline">Та́же,</rubric> <incipit><red>Трист҃о́е.</red></incipit> <incipit><red>П</red>рест҃а́ѧ трⷪ҇це:</incipit> <incipit><red>Ѻ҆́</red>ч҃е на́шъ:</incipit>

<rubric class="inline">Сщ҃е́нникъ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric class="inline">Та́же,</rubric> <red>С</red>о дꙋ́хи првⷣныхъ сконча́вшихсѧ, дꙋ́шꙋ раба̀ твоегѡ̀ сп҃се ѹ҆поко́й, сохранѧ́ѧ ю҆̀ во бл҃же́нной жи́зни, ꙗ҆́же ѹ҆ тебѐ чл҃вѣколю́бче.

<red>В</red>ъ поко́ищи твое́мъ гдⷭ҇и, и҆дѣ́же всѝ ст҃і́и твоѝ ѹ҆покоева́ютсѧ, ѹ҆поко́й и҆ дꙋ́шꙋ раба̀ твоегѡ̀, ꙗ҆́кѡ є҆ди́нъ є҆сѝ чл҃вѣколю́бецъ.

<rubric class="inline">Сла́ва:</rubric> <red>Т</red>ы̀ є҆сѝ бг҃ъ соше́дый во а҆́дъ, и҆ ѹ҆́зы ѡ҆кова́нныхъ разрѣши́вый, са́мъ и҆ дꙋ́шꙋ раба̀ твоегѡ̀ ѹ҆поко́й.

<rubric class="inline">И҆ ны́нѣ:</rubric> <red>Є҆</red>ди́на чⷭ҇таѧ и҆ непоро́чнаѧ дв҃о, бг҃а без̾ сѣ́мене ро́ждшаѧ, молѝ сп҃сти́сѧ дꙋшѝ є҆гѡ̀.



<rubric class="inline">Дїа́конъ:</rubric> <red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимъ ти сѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ ѹ҆покое́нїи дꙋшѝ ѹ҆со́пшагѡ раба̀ бж҃їѧ, <red>и҆́мⷬ҇къ</red>, и҆ ѡ҆ є҆́же прости́тисѧ є҆мꙋ̀ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шꙋ є҆гѡ̀, и҆дѣ́же првⷣнїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>М</red>лⷭ҇ти бж҃їѧ, црⷭ҇тва нбⷭ҇нагѡ и҆ ѡ҆ставле́нїѧ грѣхѡ́въ є҆гѡ̀, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<rubric>По возгла́сѣ же, Сла́ва, и҆ ны́нѣ:</rubric>

<rubric class="inline">И҆ ѿпꙋ́стъ:</rubric> <red>В</red>оскр҃сы́й и҆з̾ ме́ртвыхъ, хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ, прпⷣбныхъ и҆ бг҃оно́сныхъ ѻ҆тє́цъ на́шихъ, и҆ всѣ́хъ ст҃ы́хъ, дꙋ́шꙋ ѿ на́съ преста́вльшагѡсѧ раба̀ своегѡ̀, <red>и҆́мⷬ҇къ</red>, въ селе́нїихъ првⷣныхъ ѹ҆чини́тъ, въ нѣ́дрѣхъ а҆враа́ма ѹ҆поко́итъ, и҆ съ првⷣными сопричте́тъ, и҆ на́съ поми́лꙋетъ, ꙗ҆́кѡ бл҃гъ и҆ чл҃вѣколю́бецъ. <red>А҆</red>ми́нь.



<rubric>А҆рхїере́й же и҆лѝ нача́льствꙋѧй і҆ере́й са́мъ глаго́летъ три́жды сїѐ:</rubric>

<red>В</red>ѣ́чнаѧ твоѧ̀ па́мѧть, достобл҃же́нне и҆ приснопа́мѧтне бра́те на́шъ. <rubric class="inline">Три́жды.</rubric>

<rubric>Та́же пѣвцы̀ пою́тъ три́жды:</rubric>

<red>В</red>ѣ́чнаѧ па́мѧть.

<rubric>А҆́бїе же а҆рхїере́й, а҆́ще приключи́тсѧ та́мѡ бы́ти, и҆лѝ і҆ере́й чте́тъ мл҃твꙋ проща́льнꙋю велегла́снѡ:</rubric>

<versal>Г</versal>дⷭ҇ь і҆и҃съ хрⷭ҇то́съ бг҃ъ на́шъ, и҆́же бж҃е́ствєннаѧ за́пѡвѣди ст҃ы̑мъ свои̑мъ ѹ҆ч҃нкѡ́мъ и҆ а҆пⷭ҇лѡмъ да́вый, во є҆́же вѧза́ти и҆ рѣши́ти па́дшихъ грѣхѝ, и҆ ѿ ѻ҆́ныхъ па́ки мы̀ прїе́мше вины̑ то́йже твори́ти: да прости́тъ тебѐ, ча́до дх҃о́вное, а҆́ще что̀ содѣ́лалъ є҆сѝ въ ны́нѣшнѣмъ вѣ́цѣ во́льное и҆лѝ нево́льное, ны́нѣ и҆̀. При́снѡ, и҆ во вѣ́ки вѣкѡ́въ, а҆ми́нь.

<rubric>И҆ та́кѡ взе́мше мо́щи ѿхо́димъ ко гро́бꙋ послѣ́дꙋющымъ всѣ̑мъ лю́демъ, пред̾идꙋ́щымъ же сщ҃е́нникѡмъ, и҆ пою́щымъ: </rubric>

<incipit><red>С</red>т҃ы́й бж҃е:</incipit> <incipit><red>П</red>рест҃а́ѧ трⷪ҇це:</incipit> <incipit><red>Ѻ҆́</red>ч҃е на́шъ:</incipit> <rubric class="inline">И҆ прѡ́чаѧ.</rubric>

<rubric>И҆ полага́ютсѧ мо́щи во гро́бъ: а҆рхїере́й же, и҆лѝ сщ҃е́нникъ, взе́мъ пе́рсть лопа́тою, крестови́днѡ ме́щетъ верхꙋ̀ моще́й, глаго́лѧ:</rubric>

<red>Г</red>дⷭ҇нѧ землѧ̀, и҆ и҆сполне́нїе є҆ѧ̀ вселе́ннаѧ, и҆ всѝ живꙋ́щїи на не́й.

<rubric>И҆ посе́мъ налива́етъ верхꙋ̀ є҆ле́й ѿ канди́ла, и҆лѝ сы́плютъ пе́пелъ ѿ кади́льницы, и҆ та́кѡ покрыва́ютъ ꙗ҆́кѡ ѻ҆бы́чнѡ гро́бъ, приглаго́лємымъ тропарє́мъ:</rubric>

<red>С</red>о дꙋ́хи пра́ведныхъ: <rubric class="inline">и҆ про́чымъ всѣ̑мъ.</rubric>

<rubric>И҆ ѿпꙋ́стъ.</rubric>
