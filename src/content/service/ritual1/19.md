---
title: "Чи́нъ, быва́емый на разлꙋче́нїе дꙋшѝ ѿ тѣ́ла, внегда̀ человѣ́къ до́лгѡ стра́ждетъ"
navigation:
  key: service-ritual1-19
  title: "Чи́нъ, быва́емый на разлꙋче́нїе дꙋшѝ ѿ тѣ́ла, внегда̀ человѣ́къ до́лгѡ стра́ждетъ"
  parent: service-ritual1
  order: 19
type: "service"
---

# Чи́нъ, быва́емый на разлꙋче́нїе дꙋшѝ ѿ тѣ́ла, внегда̀ человѣ́къ до́лгѡ стра́ждетъ.

<rubric>Твори́тъ сщ҃е́нникъ нача́ло:</rubric>

<incipit><red>Б</red>л҃гослове́нъ бг҃ъ на́шъ:</incipit> <incipit><red>Трист҃о́е.</red></incipit> <incipit><red>П</red>рест҃а́ѧ трⷪ҇це:</incipit> <incipit><red>Ѻ҆́</red>ч҃е на́шъ:</incipit> <incipit><red>Ꙗ҆́</red>кѡ твоѐ є҆́сть црⷭ҇тво:</incipit> <red>Г</red>дⷭ҇и поми́лꙋй, <rubric class="inline">в҃і.</rubric> <incipit><red>П</red>рїиди́те поклони́мсѧ:</incipit> <rubric class="inline">три́жды.</rubric>

<rubric>И҆ настоѧ́щыѧ ѱалмы̀, ѯ҃ѳ и҆ рм҃в:</rubric>

<versal>Б</versal>ж҃е, въ по́мощь мою̀ вонмѝ, гдⷭ҇и, помощи́ ми потщи́сѧ. Да постыдѧ́тсѧ и҆ посра́мѧтсѧ и҆́щꙋщїи дꙋ́шꙋ мою̀, да возвратѧ́тсѧ вспѧ́ть, и҆ постыдѧ́тсѧ хотѧ́щїи мѝ ѕла̑ѧ: Да возвратѧ́тсѧ а҆́бїе стыдѧ́щесѧ глаго́лющїи мѝ: бл҃гоже, бл҃гоже. Да возра́дꙋютсѧ и҆ возвеселѧ́тсѧ ѡ҆ тебѣ̀ всѝ и҆́щꙋщїи тебѐ бж҃е: и҆ да глаго́лютъ вы́нꙋ, да возвели́читсѧ гдⷭ҇ь, лю́бѧщїи сп҃се́нїе твоѐ. А҆́зъ же ни́щъ є҆́смь и҆ ѹ҆бо́гъ, бж҃е, помози́ ми: помо́щникъ мо́й, и҆ и҆зба́витель мо́й є҆сѝ ты̀, гдⷭ҇и, не закоснѝ.

<versal>Г</versal>дⷭ҇и, ѹ҆слы́ши мл҃твꙋ мою̀, внꙋшѝ моле́нїе моѐ во и҆́стинѣ твое́й, ѹ҆слы́ши мѧ̀ въ пра́вдѣ твое́й. И҆ не вни́ди въ сꙋ́дъ съ рабо́мъ твои́мъ, ꙗ҆́кѡ не ѡ҆правди́тсѧ пред̾ тобо́ю всѧ́къ живы́й. Ꙗ҆́кѡ погна̀ вра́гъ дꙋ́шꙋ мою̀, смири́лъ є҆́сть въ зе́млю живо́тъ мо́й: посади́лъ мѧ̀ є҆́сть въ те́мныхъ, ꙗ҆́кѡ мє́ртвыѧ вѣ́ка. И҆ ѹ҆ны̀ во мнѣ̀ дꙋ́хъ мо́й, во мнѣ̀ смѧте́сѧ се́рдце моѐ. Помѧнꙋ́хъ дни̑ дрє́внїѧ: поꙋчи́хсѧ во всѣ́хъ дѣ́лѣхъ твои́хъ, въ творе́нїихъ рꙋкꙋ̀ твоє́ю поꙋча́хсѧ. Воздѣ́хъ къ тебѣ̀ рꙋ́цѣ моѝ, дꙋша̀ моѧ̀ ꙗ҆́кѡ землѧ̀ безво́днаѧ тебѣ̀. Ско́рѡ ѹ҆слы́ши мѧ̀ гдⷭ҇и, и҆счезѐ дꙋ́хъ мо́й: не ѿвратѝ лица̀ твоегѡ̀ ѿ менѐ, и҆ ѹ҆подо́блюсѧ низходѧ́щымъ въ ро́въ. Слы́шанꙋ сотворѝ мнѣ̀ заꙋ́тра млⷭ҇ть твою̀, ꙗ҆́кѡ на тѧ̀ ѹ҆пова́хъ: скажѝ мнѣ̀ гдⷭ҇и пꙋ́ть, во́ньже пойдꙋ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. И҆зми́ мѧ ѿ вра̑гъ мои́хъ, гдⷭ҇и, къ тебѣ̀ прибѣго́хъ. Наꙋчи́ мѧ твори́ти во́лю твою̀, ꙗ҆́кѡ ты̀ є҆сѝ бг҃ъ мо́й: дх҃ъ тво́й бл҃гі́й наста́витъ мѧ̀ на зе́млю пра́вꙋ. И҆́мене твоегѡ̀ ра́ди, гдⷭ҇и, живи́ши мѧ̀, пра́вдою твое́ю и҆зведе́ши ѿ печа́ли дꙋ́шꙋ мою̀: И҆ млⷭ҇тїю твое́ю потреби́ши врагѝ моѧ̑, и҆ погꙋби́ши всѧ̑ стꙋжа́ющыѧ дꙋшѝ мое́й: ꙗ҆́кѡ а҆́зъ ра́бъ тво́й є҆́смь.

## Ѱало́мъ н҃.

<versal>П</versal>оми́лꙋй мѧ̀ бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нїе моѐ. Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши внегда̀ сꙋди́ти тѝ. Се́ бо въ беззако́нїихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀ и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нїѧ моѧ̑ ѡ҆чи́сти. Се́рдце чи́сто сози́жди во мнѣ̀ бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ. Возда́ждь мѝ ра́дость сп҃се́нїѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожже́нїѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀ бл҃говоли́ши же́ртвꙋ пра́вды, возноше́нїе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.

<rubric>И҆ канѡ́нъ, гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<red>П</red>рїиди́те, собери́тесѧ всѝ, и҆̀же бл҃гоче́стнѡ въ житїѝ пожи́вшїи, и҆ воспла́чите ѡ҆ дꙋшѝ ѿчꙋжде́ннѣй сла́вы бж҃їѧ, и҆ рабо́тавшей стꙋ̑днымъ де́мѡнѡмъ всѧ́кимъ тща́нїемъ.

<red>Н</red>ы́нѣ ѹ҆́бѡ вре́мѧ всѐ моегѡ̀ живота̀, ꙗ҆́кѡ ды́мъ претечѐ, и҆ предста́ша про́чее а҆́гг҃ли по́сланнїи ѿ бг҃а, ѻ҆каѧ́ннꙋю мою̀ дꙋ́шꙋ и҆́щꙋще неми́лостивнѡ.

<rubric class="inline">Сла́ва:</rubric> <red>С</red>ѐ предста́ша мно́жество лꙋка́выхъ дꙋхѡ́въ, держа́ще мои́хъ грѣхѡ́въ написа́нїе, и҆ зовꙋ́тъ ѕѣлѡ̀, и҆́щꙋще безстꙋ́днѡ смире́нныѧ моеѧ̀ дꙋшѝ.

<rubric class="inline">И҆ ны́нѣ:</rubric> <red>П</red>ро́чее къ комꙋ̀ возопїю̀; кто̀ мо́й пла́чь ѿ болѣ́зни прїи́метъ, и҆ се́рдца воздыха́нїе; то́кмѡ ты̀ пренепоро́чнаѧ чⷭ҇таѧ, наде́жда хрⷭ҇тїа́нъ и҆ всѣ́хъ грѣ́шныхъ.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ, ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>Д</red>о́брїи моѝ дрꙋ́зи и҆ зна́емїи, почто̀ не пла́чете; почто̀ не рыда́ете, и҆́же и҆ногда̀ люби́маго дрꙋ́га и҆ бра́та, ны́нѣ же стра́нна бг҃а и҆ всѣ́хъ ва́съ;

<red>В</red>озлю́блєннаѧ моѧ̑ бра́тїѧ, зрѧ́ще моѧ̑ дѣѧ̑нїѧ ѻ҆блича́єма мѣ́риломъ првⷣнымъ, хрⷭ҇та̀ всѣ́хъ бг҃а моли́те, млⷭ҇тива бы́ти мнѣ̀.

<rubric class="inline">Сла́ва:</rubric> <red>П</red>омѧнꙋ́вше моеѧ̀ возлю́бленнїи, є҆́же къ ва́мъ дрꙋ́жбы, хрⷭ҇та̀ моли́те призрѣ́ти на мѧ̀ ѕлополꙋ́чна, живота̀ лиши́вшагосѧ, и҆ мꙋ́чима.

<rubric class="inline">И҆ ны́нѣ:</rubric> <red>П</red>риклонѝ ѹ҆́хо твоѐ ко мнѣ̀, бг҃а моегѡ̀ мт҃и, ѿ высоты̀ сла́вы мно́гїѧ твоеѧ̀ бл҃га́ѧ, ѹ҆слы́ши стена́нїе послѣ́днее, и҆ рꙋ́кꙋ пода́ждь мѝ.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>Ѹ҆</red>вы̀ мнѣ̀ блꙋ́дномꙋ꙾ , ѹ҆вы̀ мнѣ̀ ѻ҆каѧ́номꙋ꙾ : ꙗ҆́кѡ рꙋ́цѣ простира́ю къ мои̑мъ дрꙋгѡ́мъ, и҆ сле́зы ѿ ѻ҆́чїю пролива́ю, но никто́же ми́лꙋѧй мѧ̀.

<red>П</red>о́двигъ наста̀ мнѣ̀ дꙋшѝ всегꙋби́теленъ, и҆ ѻ҆чи́ма взира́ѧй къ бж҃їимъ свѣ̑тлымъ а҆́гг҃лѡмъ, вопїю̀: ма́лѡ ѡ҆ста́вите мѧ̀ пожи́ти, но никто́же послꙋ́шаѧй менѐ.

<rubric class="inline">Сла́ва:</rubric> <red>Ѡ҆</red> мнѣ̀ пла́чите, ѡ҆ мнѣ̀ рыда́йте а҆́гг҃льстїи собо́ри, и҆ человѣ́цы всѝ хрⷭ҇толю́бцы: немлⷭ҇тивнѡ бо дꙋша̀ моѧ̀ ѿ тѣ́ла разлꙋча́етсѧ.

<rubric class="inline">И҆ ны́нѣ:</rubric> <red>В</red>лⷣчце, влⷣчце, ны́нѣ поми́лꙋй дꙋ́шꙋ недоꙋмѣва́ющꙋю, и҆ къ твоемꙋ̀ покро́вꙋ є҆ди́номꙋ зрѧ́щꙋю, и҆ не пре́зри бл҃га́ѧ, де́мѡнѡмъ ѿда́нꙋ бы́ти мѝ.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ бл҃же, ѹ҆́тренюющихъ тѝ дꙋ́ши любо́вїю ѡ҆зарѝ молю́сѧ, тѧ̀ вѣ́дѣти сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>С</red>вѣ́тъ ѹ҆́мный возсїѧ́й на мѧ̀, да ви́жꙋ тѧ̀ хрⷭ҇тѐ понѐ вма́лѣ, ктомꙋ́ бо не ѹ҆зрю̀ тебѐ: ѻ҆́блакъ бо де́мѡнѡвъ внеза́пꙋ нападѐ на мѧ̀, и҆ тьма̀ стꙋ́дныхъ мои́хъ дѣ́лъ покрыва́етъ мѧ̀.

<red>С</red>п҃си́тесѧ всѝ возлю́бленнїи, бл҃гоꙋтро́бнїи ѡ҆ мнѣ̀ ꙗ҆́вльшесѧ ѕлоча́стнѣмъ и҆ всеѻкаѧ́ннѣмъ: вси́ бо а҆́ще є҆ди́нѣмъ гла́сомъ провѣща́ли бы́сте къ моемꙋ̀ влⷣцѣ, тьмы̀ и҆зба́вили мѧ̀ бы́сте.

<rubric class="inline">Сла́ва:</rubric> <red>С</red>п҃са́йсѧ вели́кїй кн҃же бж҃їй мїхаи́ле, а҆́гг҃лѡвъ нача́льниче: ктомꙋ́ бо твоѐ свѧто́е и҆́мѧ не призовꙋ̀, є҆́же помощѝ мнѣ̀: молчи́та бо моѝ ѹ҆стнѣ̀, и҆ ѧ҆зы́къ свѧза́сѧ.

<rubric class="inline">И҆ ны́нѣ:</rubric> <red>С</red>п҃са́йсѧ и҆ ты̀, нескве́рнаѧ чⷭ҇таѧ мт҃и хрⷭ҇та̀ моегѡ̀ и҆ бг҃а: ктомꙋ́ бо ѡ҆́браза твоегѡ̀, ѿ мои́хъ согрѣше́нїй не ѹ҆зрю̀ ѻ҆каѧ́нный꙾ , ѹ҆гасе́ бо свѣ́тъ мо́й, и҆ но́щь покры́ мѧ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многомлⷭ҇тиве.</irmos>

<red>П</red>риклони́те ѹ҆́хо ва́ше бра́тїѧ моѧ̑ ко мнѣ̀, и҆ кро́ткѡ ѹ҆слы́шите ѹ҆миле́нныхъ глагѡ́лъ ма́лое вѣща́нїе, и҆ не преслꙋ́шайте, и҆ мздꙋ̀ ѿ гдⷭ҇а всѝ воспрїи́мете.

<red>С</red>ѐ ны́нѣ разлꙋча́етсѧ съ болѣ́знїю дꙋша̀ ѿ ѻ҆каѧ́ннагѡ моегѡ̀ тѣлесѐ: не ѹ҆́бѡ тѣ́ло моѐ погребе́те въ землѝ, нѣ́сть бо досто́йно: но и҆звле́кше во́нъ, псѡ́мъ пове́рзите.

<rubric class="inline">Сла́ва:</rubric> <red>К</red>а́ѧ бо мнѣ̀ по́льза, дꙋшѝ мое́й въ стра̑шныѧ мꙋ̑ки вве́рженѣ бы́ти, тѣ́лꙋ же пѣ́тꙋ бы́ти ѿ ва́съ; ѡ҆ста́вите непогребе́но, ꙗ҆́кѡ да снѣдѧ́тъ псѝ се́рдце моѐ.

<rubric class="inline">И҆ ны́нѣ:</rubric> <red>Н</red>е́гли мимоходѧ́щїи, стра́ннїи, ви́дѧще кѡ́сти ѿ псѡ́въ влекѡ́мыѧ, ѹ҆мили́вшесѧ воззовꙋ́тъ ѿ дꙋшѝ: помозѝ влⷣчце, дꙋшѝ ѻ҆каѧ́ннагѡ сегѡ̀ тѣ́ла.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ, прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>С</red>ѐ привле́кше ѿторго́ша ѿ тѣлесѐ лю́тѣ внеза́пꙋ ѻ҆каѧ́ннꙋю дꙋ́шꙋ, и҆ ѿво́дѧтъ къ сꙋдїѝ гро́зномꙋ и҆ стра́шномꙋ: помѧнꙋ́вше ѹ҆̀бо возлю́бленнїи, є҆́же къ ва́мъ моеѧ̀ бесѣ́ды, па́мѧть твори́те мнѣ̀.

<red>П</red>оми́лꙋйте мѧ̀ а҆́гг҃ли всест҃і́и бг҃а вседержи́телѧ: и҆ и҆зба́вите мыта́рствъ всѣ́хъ лꙋка́выхъ: не и҆́мамъ бо дѣ́ла бл҃га, возмѣ́рити мѣ́рилꙋ ѕлы́хъ мои́хъ дѣѧ́нїй.

<rubric class="inline">Сла́ва:</rubric> <red>Е҆</red>гда̀ взы́дете всест҃і́и моѝ а҆́гг҃ли предста́ти сꙋди́щꙋ хрⷭ҇то́вꙋ, кѡлѣ́на прекло́ньше плаче́внѡ возопі́йте є҆мꙋ̀: поми́лꙋй всѣ́хъ тво́рче, дѣ́ло рꙋкꙋ̀ твое́ю бл҃же и҆ не ѿри́ни ѿ тебѐ.

<rubric class="inline">И҆ ны́нѣ:</rubric> <red>П</red>окло́ньшесѧ влⷣчцѣ и҆ пречⷭ҇тѣй мт҃ри бг҃а моегѡ̀, помоли́тесѧ, ꙗ҆́кѡ да прекло́нитсѧ съ ва́ми, и҆ прекло́нитъ є҆го̀ на млⷭ҇ть: мт҃и сꙋ́щи и҆ пита́тельница, ѹ҆слы́шана бꙋ́детъ.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене прпⷣбнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>Н</red>ы́нѣ совоздохни́те всѝ земні́и концы̀ ѡ҆ мнѣ̀ ѻ҆каѧ́ннѣмъ, и҆ спла́чите: прїи́де бо лю́тое свы́ше и҆зрече́нїе, рꙋка́ма мои́ма свѧза́тисѧ, и҆ нога́ма и҆зри́нꙋтисѧ.

<red>Н</red>едоꙋмѣ́вый ѡ҆ всѣ́хъ, къ тебѣ̀ храни́телю ѻ҆каѧ́ннагѡ живота̀ моегѡ̀, стенѧ̀ зовꙋ̀ го́рькѡ: ви́ждь мои́хъ ѹ҆́зъ вѣ́чныхъ ѡ҆ѕлобле́нїе, и҆ не ѡ҆скꙋдѣ́й ѡ҆ мнѣ̀ молѧ́сѧ.

<rubric class="inline">Сла́ва:</rubric> <red>П</red>оне́же бы́хъ де́монѡмъ и҆зда́нъ, и҆ во а҆́дово дно̀ нꙋ́ждею низво́дѧтъ, вѣ́мъ, ꙗ҆́кѡ ны́нѣ всѝ менѐ забы́ша: ты́ же помѧнѝ менѐ, ѽ а҆́гг҃ле гдⷭ҇ень.

<rubric class="inline">И҆ ны́нѣ:</rubric> <red>Х</red>рⷭ҇та̀ моегѡ̀ мт҃и, ка́кѡ забы́ла є҆сѝ менѐ; ка́кѡ не преклони́ла є҆сѝ на млⷭ҇рдїе и҆сточи́вшаго кро́вь ѿ ребра̀, да сп҃се́тъ, ꙗ҆̀же созда̀; ѹ҆вы̀ мнѣ̀, ка́кѡ заключи́сѧ млⷭ҇рдїе хрⷭ҇та̀ моегѡ̀!

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными во́и, тѧ̀ ѹ҆бл҃жа́емъ.</irmos>

<red>Б</red>г҃а не ктомꙋ̀ а҆́зъ помѧнꙋ̀, не ктомꙋ́ бо во а҆́дѣ помина́ти гдⷭ҇а: но во тьмѣ̀ лю́тѣ покрыва́емь сѣжꙋ̀, ѡ҆жида́ѧ воскр҃се́нїѧ всѣ́хъ человѣ̑къ, да сꙋди́всѧ во ѻ҆́гнь вве́ргꙋсѧ.

<red>Б</red>г҃ъ не ктомꙋ̀ менѐ помѧне́тъ, нижѐ мно́жество а҆́гг҃лѡвъ, а҆рха́гг҃лѡвъ собо́ръ. Прⷪ҇ро́кѡвъ. А҆пⷭ҇лѡвъ собра́нїе, мно́жества же мч҃нкѡвъ, всѣ́хъ же првⷣныхъ: є҆ди́нъ ѹ҆́бѡ почерплю̀ ѕла̑ѧ, ꙗ҆̀же собра́хъ.

<rubric class="inline">Сла́ва:</rubric> <red>П</red>ла́чите ѡ҆ мнѣ̀ ны́нѣ и҆ рыда́йте, а҆́дово дно̀ и҆ бе́здна, и҆ че́рвь и҆ та́ртаръ, мꙋ̑ки ѹ҆́бѡ всѧ̑ ѡ҆ мнѣ̀ возстони́те: є҆ди́нъ бо ѿ хрⷭ҇тїа́нъ ведо́хсѧ, ва́мъ пре́данъ꙾ бы́хъ є҆́же мꙋ́читисѧ го́рькѡ.

<rubric class="inline">И҆ ны́нѣ:</rubric> <red>Б</red>ж҃їѧ мт҃и, ви́ждь въ бе́зднꙋ, ви́ждь дꙋ́шꙋ мꙋ́камъ пре́даннꙋю мꙋ́читисѧ, и҆ колѣ̑на прекло́нши прослезѝ, да прекло́нитсѧ твои́ми мольба́ми, и҆́же кро́вь свою̀ да́вый за менѐ, воззва́ти мѧ̀.

<rubric>Мл҃тва ѡ҆ дꙋшѝ сꙋди́мѣй:</rubric>

<red>Г</red>дⷭ҇ꙋ помо́лимсѧ. <red>Г</red>дⷭ҇и поми́лꙋй.

<versal>В</versal>лⷣко гдⷭ҇и бж҃е на́шъ вседержи́телю, и҆́же всѣ̑мъ человѣ́кѡмъ хотѧ́й сп҃сти́сѧ, и҆ въ позна́нїе и҆́стины прїитѝ: не хотѧ́й сме́рти грѣ́шника, но ѡ҆брати́тисѧ и҆ жи́вꙋ бы́ти є҆мꙋ̀. Мо́лимсѧ тебѣ̀ и҆ ми́ли сѧ дѣ́емъ, дꙋ́шꙋ раба̀ твоегѡ̀ <red>и҆́мⷬ҇къ</red>, ѿ всѧ́кагѡ ѹ҆́за разрѣшѝ, ѿ всѧ́кїѧ клѧ́твы свободѝ. Ꙗ҆́кѡ ты̀ є҆сѝ разрѣша́ѧй свѧ̑занныѧ и҆ и҆справлѧ́ѧй низве́ржєнныѧ, наде́жде ненадѣ́емыхъ. Повелѝ ѹ҆̀бо влⷣко, разрѣши́тисѧ въ ми́рѣ дꙋшѝ раба̀ твоегѡ̀, и҆ поко́итисѧ въ вѣ́чныхъ твои́хъ селе́нїихъ со всѣ́ми ст҃ы́ми твои́ми, є҆диноро́днымъ твои́мъ сн҃омъ, съ ни́мже бл҃гослове́нъ є҆сѝ, и҆ съ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric>Мл҃тва и҆на́ѧ ѡ҆ долгостра́ждꙋщемъ ѹ҆мре́ти:</rubric>

<versal>Г</versal>дⷭ҇и бж҃е на́шъ, и҆́же неизрече́нною твое́ю мꙋ́дростїю созда́вый человѣ́ка, и҆ ѿ пе́рсти сего̀ воз̾ѡбрази́вый, въ ви́дъ и҆ добро́тꙋ ѹ҆краси́вый: ꙗ҆́кѡ чⷭ҇тно́е и҆ нбⷭ҇ное стѧжа́нїе, въ славосло́вїе и҆ бл҃голѣ́пїе твоеѧ̀ сла́вы и҆ црⷭ҇тва, за є҆́же по ѡ҆́бразꙋ и҆ по подо́бїю сегѡ̀ привестѝ: но поне́же за́повѣдь престꙋпѝ твоегѡ̀ повелѣ́нїѧ, прїе́мъ ѡ҆́бразъ и҆ не сохрани́въ, и҆ сегѡ̀ ра́ди да не ѕло̀ безсме́ртное бꙋ́детъ, человѣколю́бнѡ повелѣ́вый разрѣше́нїѧ семꙋ̀, и҆ нерꙋши́мѣй се́й ѹ҆́зѣ, ꙗ҆́кѡ бг҃ъ ѻ҆тцє́въ, твои́мъ бж҃е́ственнымъ хотѣ́нїемъ ѿсѣщи́сѧ, и҆ разы́тисѧ, и҆ тѣ́лꙋ ѹ҆́бѡ ѿ ни́хже сложи́сѧ разы́тисѧ, дꙋши́ же та́мѡ пресели́тисѧ, и҆дѣ́же и҆ є҆́же бы́ти прїѧ́ла є҆́сть, да́же до ѻ҆́бщагѡ воскрⷭ҇нїѧ: сегѡ̀ ра́ди мо́лимсѧ тебѣ̀ безнача́льномꙋ и҆ безсме́ртномꙋ ѻ҆ц҃ꙋ̀, и҆ є҆диноро́дномꙋ твоемꙋ̀ сн҃ꙋ, и҆ прест҃о́мꙋ твоемꙋ̀ дх҃ꙋ, да ѿ тѣ́ла разрѣше́нїе, <red>и҆́мⷬ҇къ</red>, во ѹ҆покое́нїе сотвори́ши. И҆ а҆́ще что̀ въ вѣ́дѣнїи, и҆лѝ не въ вѣ́дѣнїи прирази́сѧ твое́й бл҃гости: и҆лѝ под̾ клѧ́твою сщ҃е́нническою бы́сть, и҆лѝ своѧ̑ роди́тели преѡгорчѝ, и҆лѝ клѧ́твꙋ престꙋпѝ, и҆лѝ въ мечта̑нїѧ де́мѡнскїѧ и҆ волхвова̑нїѧ стꙋ̑днаѧ впадѐ, за́вистїю лꙋка́вагѡ де́мѡна, проще́нїѧ ѿ твоеѧ̀ неизрече́нныѧ бл҃гости молѧ̀: є҆́й влⷣко гдⷭ҇и бж҃е, ѹ҆слы́ши менѐ грѣ́шнаго и҆ недосто́йнаго раба̀ твоего̀ въ ча́съ се́й, и҆ разрѣшѝ раба̀ твоего̀, <red>и҆́мⷬ҇къ</red>, нестерпи́мыѧ сеѧ̀ болѣ́зни и҆ содержа́щїѧ є҆го̀ го́рькїѧ не́мѡщи, и҆ ѹ҆поко́й є҆го̀ и҆дѣ́же првⷣныхъ дꙋ́си. Ꙗ҆́кѡ ты̀ є҆сѝ ѹ҆покое́нїе дꙋ́шъ и҆ тѣле́съ на́шихъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
