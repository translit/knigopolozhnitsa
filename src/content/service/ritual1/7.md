---
title: "Послѣ́дованїе ст҃а́гѡ мѵропома́занїѧ"
navigation:
  key: service-ritual1-7
  title: "Послѣ́дованїе ст҃а́гѡ мѵропома́занїѧ"
  parent: service-ritual1
  order: 7
type: "service"
---

# Послѣ́дованїе ст҃а́гѡ мѵропома́занїѧ.

<rubric>И҆ по є҆́же ѡ҆блещѝ є҆го̀ мо́литсѧ сщ҃е́нникъ, глаго́лѧ мл҃твꙋ сїю̀:</rubric>

<versal>Б</versal>л҃гослове́нъ є҆сѝ гдⷭ҇и бж҃е вседержи́телю, и҆сто́чниче бл҃ги́хъ, сл҃нце пра́вды, возсїѧ́вый сꙋ́щымъ во тьмѣ̀ свѣ́тъ сп҃се́нїѧ, ꙗ҆вле́нїемъ є҆диноро́днагѡ твоегѡ̀ сн҃а и҆ бг҃а на́шегѡ: и҆ дарова́вый на́мъ недостѡ́йнымъ бл҃же́нное ѡ҆чище́нїе во ст҃ѣ́й водѣ̀, и҆ бж҃е́ственное ѡ҆сщ҃е́нїе въ животворѧ́щемъ пома́занїи: и҆́же и҆ ны́нѣ бл҃говоли́вый па́ки роди́ти раба̀ твоего̀ новопросвѣще́ннаго водо́ю и҆ дх҃омъ, и҆ во́льныхъ и҆ нево́льныхъ грѣхѡ́въ ѡ҆ставле́нїе томꙋ̀ дарова́вый. Са́мъ влⷣко, всецр҃ю̀ бл҃гоꙋтро́бне, да́рꙋй томꙋ̀ и҆ печа́ть да́ра, ст҃а́гѡ и҆ всеси́льнагѡ, и҆ покланѧ́емагѡ твоегѡ̀ дх҃а, и҆ причаще́нїе ст҃а́гѡ тѣ́ла, и҆ чⷭ҇тны́ѧ кро́ве хрⷭ҇та̀ твоегѡ̀. Сохранѝ є҆го̀ въ твое́мъ ѡ҆сщ҃е́нїи, ѹ҆твердѝ въ правосла́вной вѣ́рѣ, и҆зба́ви ѿ лꙋка́вагѡ, и҆ всѣ́хъ начина́нїй є҆гѡ̀: и҆ сп҃си́тельнымъ твои́мъ стра́хомъ въ чистотѣ̀ и҆ пра́вдѣ дꙋ́шꙋ є҆гѡ̀ соблюдѝ: да во всѧ́комъ дѣ́лѣ и҆ сло́вѣ бл҃гоꙋгожда́ѧй тебѣ̀, сы́нъ и҆ наслѣ́дникъ бꙋ́детъ нбⷭ҇нагѡ твоегѡ̀ црⷭ҇твїѧ.

<rubric class="inline">Возгла́снѡ:</rubric> <red>Ꙗ҆́</red>кѡ ты̀ є҆сѝ бг҃ъ на́шъ, бг҃ъ є҆́же ми́ловати и҆ сп҃са́ти: и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ по мл҃твѣ помазꙋ́етъ крести́вшагосѧ ст҃ы́мъ мѵ́ромъ, творѧ̀ крⷭ҇та̀ ѡ҆́бразъ:</rubric>

<rubric>На челѣ̀, И҆ ѻ҆чесѣ́хъ, И҆ но́здрехъ, И҆ ѹ҆стѣ́хъ, И҆ ѻ҆бои́хъ ѹ҆шесѣ́хъ, И҆ пе́рсехъ, И҆ рꙋка́хъ, И҆ нога́хъ,</rubric>

<rubric>И҆ глаго́лѧ:</rubric>

<red>П</red>еча́ть да́ра дх҃а ст҃а́гѡ. <red>А҆</red>ми́нь.

<rubric>Та́же твори́тъ сщ҃е́нникъ съ воспрїе́мникомъ и҆ младе́нцемъ крꙋ́га ѡ҆́бразъ.</rubric>

<rubric class="inline">И҆ пое́мъ:</rubric> <red>Е҆</red>ли́цы во хрⷭ҇та̀ крⷭ҇ти́стесѧ, во хрⷭ҇та̀ ѡ҆блеко́стесѧ, а҆ллилꙋ́їа. <rubric class="inline">Три́жды.</rubric>

<rubric class="inline">Дїа́конъ:</rubric> <red>В</red>о́нмемъ.

<rubric>Та́же прокі́менъ, гла́съ г҃:</rubric>

<red>Г</red>дⷭ҇ь просвѣще́нїе моѐ, и҆ сп҃си́тель мо́й, когѡ̀ ѹ҆бою́сѧ; <rubric class="inline">Сті́хъ:</rubric> <red>Г</red>дⷭ҇ь защи́титель живота̀ моегѡ̀, ѿ когѡ̀ ѹ҆страшꙋ́сѧ;

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чтецъ:</rubric> <red>К</red>ъ ри́млѧнѡмъ посла́нїѧ ст҃а́го а҆пⷭ҇ла па́ѵла чте́нїе.

<rubric class="inline">Дїа́конъ:</rubric> <red>В</red>о́нмемъ.

<rubric>А҆по́столъ къ ри́млѧнѡмъ, зача́ло ч҃а:</rubric>

<versal>Б</versal>ра́тїе, є҆ли́цы во хрⷭ҇та̀ і҆и҃са крⷭ҇ти́хомсѧ, въ сме́рть є҆гѡ̀ крⷭ҇ти́хомсѧ. Спогребо́хомсѧ ѹ҆́бѡ є҆мꙋ̀ кр҃ще́нїемъ въ сме́рть: да ꙗ҆́коже воста̀ хрⷭ҇то́съ ѿ ме́ртвыхъ сла́вою ѻ҆́ч҃ею, та́кѡ и҆ мы̀ во ѡ҆бновле́нїи жи́зни ходи́ти на́чнемъ. А҆́ще бо соѡбра́зни бы́хомъ подо́бїю сме́рти є҆гѡ̀, то̀ и҆ воскрⷭ҇нїю бꙋ́демъ: Сїѐ вѣ́дѧще, ꙗ҆́кѡ ве́тхїй на́шъ человѣ́къ съ ни́мъ распѧ́тсѧ, да ѹ҆праздни́тсѧ тѣ́ло грѣхо́вное, ꙗ҆́кѡ ктомꙋ̀ не рабо́тати на́мъ грѣхꙋ̀. Ѹ҆ме́рый бо ѡ҆правди́сѧ ѿ грѣха̀. А҆́ще ли ѹ҆мро́хомъ со хрⷭ҇то́мъ, вѣ́рꙋемъ, ꙗ҆́кѡ и҆ жи́ви бꙋ́демъ съ ни́мъ: Вѣ́дѧще, ꙗ҆́кѡ хрⷭ҇то́съ воста̀ ѿ ме́ртвыхъ, ктомꙋ̀ ѹ҆жѐ не ѹ҆мира́етъ, сме́рть є҆мꙋ̀ ктомꙋ̀ не ѡ҆блада́етъ. Є҆́же бо ѹ҆́мре, грѣхꙋ̀ ѹ҆́мре є҆ди́ною: а҆ є҆́же живе́тъ, бг҃ови живе́тъ. Та́коже и҆ вы̀ помышлѧ́йте себѐ мє́ртвымъ ѹ҆́бѡ бы́ти грѣхꙋ̀, живы̑мъ же бг҃ови, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ.

<rubric class="inline">І҆ере́й:</rubric> <red>М</red>и́ръ тѝ.

<rubric class="inline">Чтецъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость, во́нмемъ.

<rubric class="inline">Чте́цъ:</rubric> <red>А҆</red>ллилꙋ́їа.

<rubric class="inline">Посе́мъ дїа́конъ:</rubric> <red>П</red>ремꙋ́дрость, про́сти ѹ҆слы́шимъ ст҃а́гѡ є҆ѵⷢ҇лїа.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">І҆ере́й:</rubric> <red>Ѿ</red> матѳе́а ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric class="inline">Дїа́конъ:</rubric> <red>В</red>о́нмемъ.

<rubric>І҆ере́й чте́тъ, зача́ло рѕ҃і:</rubric>

<versal>В</versal>о вре́мѧ ѻ҆́но, є҆динїина́десѧть ѹ҆ченицы̀ и҆до́ша въ галїле́ю въ го́рꙋ, а҆́може повелѣ̀ и҆̀мъ і҆и҃съ. И҆ ви́дѣвше є҆го̀, поклони́шасѧ є҆мꙋ̀: ѻ҆́ви же ѹ҆сꙋмнѣ́шасѧ. И҆ пристꙋ́пль і҆и҃съ речѐ и҆̀мъ, глаго́лѧ: даде́сѧ мѝ всѧ́ка вла́сть на нб҃сѝ и҆ на землѝ. Ше́дше наꙋчи́те всѧ̑ ꙗ҆зы́ки, крестѧ́ще и҆̀хъ во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а: Ѹ҆ча́ще и҆̀хъ блюстѝ всѧ̑, є҆ли̑ка заповѣ́дахъ ва́мъ, и҆ сѐ а҆́зъ съ ва́ми є҆́смь во всѧ̑ дни̑, до сконча́нїѧ вѣ́ка, а҆ми́нь.

<rubric>Та́же є҆ктенїа̀: </rubric>

<rubric class="inline">Дїа́конъ:</rubric> <red>П</red>оми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ вели́комъ господи́нѣ и҆ ѻ҆тцѣ̀ на́шем ст҃ѣ́йшемъ патрїа́рсе <red>и҆́мⷬ҇къ</red>, и҆ ѡ҆ господи́не на́шемъ высокопреѡсвѧще́ннѣйшемъ митрополі́тѣ <red>и҆́мⷬ҇къ</red>, и҆ ѡ҆ все́й во хрⷭ҇тѣ̀ бра́тїи на́шей.

<red>Є҆</red>щѐ мо́лимсѧ ѡ҆ богохрани́мѣй странѣ̀ на́шей, власте́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во свѧ́комъ благоче́стїи и҆ чистотѣ̀.

<red>Є҆</red>щѐ мо́лимсѧ ѡ҆ млⷭ҇ти, жи́зни, ми́рѣ, здра́вїи, сп҃се́нїи и҆ ѡ҆ставле́нїи грѣхѡ́въ раба̀ бж҃їѧ, <red>и҆́мⷬ҇къ</red>, воспрїе́мника.

<red>Є҆</red>щѐ мо́лимсѧ ѡ҆ новопросвѣще́нномъ рабѣ̀ бж҃їи, <red>и҆́мⷬ҇къ</red>. Ѡ҆ є҆́же сохране́нꙋ бы́ти є҆мꙋ̀ въ вѣ́рѣ чи́стагѡ и҆сповѣ́данїѧ, во всѧ́комъ бл҃гоче́стїи же и҆ и҆сполне́нїи за́повѣдей хрⷭ҇то́выхъ, во всѧ̑ дни̑ живота̀ є҆гѡ̀.

<red>Ꙗ҆́</red>кѡ млⷭ҇тивъ и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>С</red>ла́ва тебѣ̀ хрⷭ҇тѐ бж҃е, ѹ҆пова́нїе на́ше, сла́ва тебѣ̀.

<rubric class="inline">Ли́къ:</rubric> <red>С</red>ла́ва, и҆ ны́нѣ: <red>Г</red>дⷭ҇и поми́лꙋй, <rubric class="inline">три́жды.</rubric> Бл҃гословѝ.

<rubric>И҆ сщ҃е́нникъ твори́тъ ѿпꙋ́стъ.</rubric>
