---
title: "Послѣ́дованїе вѣнча́нїѧ"
navigation:
  key: service-ritual1-13
  title: "Послѣ́дованїе вѣнча́нїѧ"
  parent: service-ritual1
  order: 13
type: "service"
---

# Послѣ́дованїе вѣнча́нїѧ.

<rubric>А҆́ще ѹ҆́бѡ хотѧ́тъ въ то́жде вре́мѧ вѣнча́тисѧ, вхо́дѧтъ во хра́мъ со свѣща́ми возжже́нными, пред̾идꙋ́щꙋ сщ҃е́нникꙋ съ кади́льницею, и҆ пою́щꙋ ѱало́мъ рк҃з, си́це: Лю́дїе же на кі́йждо сті́хъ глаго́лютъ:</rubric>

<red>С</red>ла́ва тебѣ̀ бж҃е на́шъ, сла́ва тебѣ̀.

<red>Б</red>л҃же́ни всѝ боѧ́щїисѧ гдⷭ҇а.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>Х</red>одѧ́щїи въ пꙋте́хъ є҆гѡ̀.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>Т</red>рꙋды̀ плодѡ́въ твои́хъ снѣ́си.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>Б</red>л҃же́нъ є҆сѝ, и҆ добро̀ тебѣ̀ бꙋ́детъ.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>Ж</red>ена̀ твоѧ̀ ꙗ҆́кѡ лоза̀ плодови́та, во страна́хъ до́мꙋ твоегѡ̀.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>С</red>ы́нове твоѝ ꙗ҆́кѡ новосаждє́нїѧ ма̑слична, ѻ҆́крестъ трапе́зы твоеѧ̀.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>С</red>ѐ та́кѡ бл҃гослови́тсѧ человѣ́къ боѧ́йсѧ гдⷭ҇а.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>Б</red>л҃гослови́тъ тѧ̀ гдⷭ҇ь ѿ сїѡ́на, и҆ ѹ҆́зриши бл҃га̑ѧ і҆ерⷭ҇ли́ма всѧ̑ дни̑ живота̀ твоегѡ̀.

<red>С</red>ла́ва тебѣ̀ бж҃е на́шъ, сла́ва тебѣ̀.

<red>И҆</red> ѹ҆́зриши сы́ны сынѡ́въ твои́хъ: ми́ръ на і҆и҃лѧ.

<red>С</red>ла́ва тебѣ̀ бж҃е на́шъ, сла́ва тебѣ̀.



<rubric>Посе́мъ глаго́летъ і҆ере́й поꙋчи́тельное сло́во, сказꙋ́ѧ и҆̀мъ, что̀ є҆́сть сꙋпрꙋ́жества та́йна: и҆ ка́кѡ въ сꙋпрꙋ́жествѣ бг҃оꙋго́днѡ и҆ че́стнѡ жи́тельствовати и҆́мꙋтъ. По сконча́нїи же сло́ва, вопроша́етъ і҆ере́й жениха̀ глаго́лѧ:</rubric>

<red>И҆́</red>маши ли, <red>и҆́мⷬ҇къ</red>, произволе́нїе бл҃го́е и҆ непринꙋжде́нное, и҆ крѣ́пкꙋю мы́сль, поѧ́ти себѣ̀ въ женꙋ̀ сїю̀ <red>и҆́мⷬ҇къ</red>, ю҆́же здѣ̀ пред̾ тобо́ю ви́диши;

<rubric class="inline">И҆ ѿвѣща́етъ жени́хъ, глаго́лѧ:</rubric> <red>И҆́</red>мамъ, честны́й ѻ҆́тче.

<rubric class="inline">І҆ере́й па́ки:</rubric> <red>Н</red>е ѡ҆бѣща́лсѧ ли є҆сѝ и҆но́й невѣ́стѣ;

<rubric class="inline">Жени́хъ:</rubric> <red>Н</red>е ѡ҆бѣща́хсѧ, честны́й ѻ҆́тче.

<rubric>И҆ а҆́бїе і҆ере́й, зрѧ̀ къ невѣ́стѣ, вопроша́етъ ю҆̀, глаго́лѧ:</rubric>

<red>И҆́</red>маши ли, <red>и҆́мⷬ҇къ</red>, произволе́нїе бл҃го́е и҆ непринꙋжде́нное, и҆ тве́рдꙋю мы́сль, поѧ́ти себѣ̀ въ мꙋ́жа сего̀ <red>и҆́мⷬ҇къ</red>, є҆го́же пред̾ тобо́ю здѣ̀ ви́диши;

<rubric class="inline">И҆ ѿвѣща́етъ невѣ́ста, глаго́лющи:</rubric> <red>И҆́</red>мамъ, честны́й ѻ҆́тче.

<rubric class="inline">І҆ере́й па́ки:</rubric> <red>Н</red>е ѡ҆бѣща́ласѧ ли є҆сѝ и҆но́мꙋ мꙋ́жꙋ:

<rubric class="inline">И҆ ѿвѣща́етъ невѣ́ста:</rubric> <red>Н</red>е ѡ҆бѣща́хсѧ, честны́й ѻ҆́тче.



<rubric class="inline">Та́же глаго́летъ дїа́конъ:</rubric> <red>Б</red>л҃гословѝ влады́ко.

<rubric class="inline">Сщ҃е́нникъ:</rubric> <red>Б</red>л҃гослове́но црⷭ҇тво ѻ҆ц҃а̀, и҆ сн҃а, и҆ ст҃а́гѡ дх҃а ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Дїа́конъ є҆ктенїю̀:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<red>Ѡ҆</red> вели́ком господи́не и о҆тцѐ на́шемъ ст҃ѣ́йшемъ патрїарсѣ <red>и҆́мⷬ҇къ</red>, и҆ ѡ҆ господи́не на́шемъ высокопреѡсвѧще́ннѣйшемъ митрополі́тѣ <red>и҆́мⷬ҇къ</red>, честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<red>Ѡ҆</red> богохрани́мѣй странѣ̀ на́шей, власте́хъ и҆ во́инствѣ є҆ѧ̀, гдⷭ҇ꙋ помо́лимсѧ.

<red>Ѡ҆</red> рабѣ́хъ бж҃їихъ <red>и҆́мⷬ҇къ</red> и҆ <red>и҆́мⷬ҇къ</red>, ны́нѣ сочетава́ющихсѧ дрꙋ́гъ дрꙋ́гꙋ въ бра́ка ѻ҆бще́нїе, и҆ ѡ҆ сп҃се́нїи и҆́хъ, гдⷭ҇ꙋ помо́лимсѧ.

<red>Ѡ҆</red> є҆́же бл҃гослови́тисѧ бра́кꙋ семꙋ̀, ꙗ҆́коже въ ка́нѣ галїле́йстѣй, гдⷭ҇ꙋ помо́лимсѧ.

<red>Ѡ҆</red> є҆́же пода́тисѧ и҆̀мъ цѣломꙋ́дрїю, и҆ плодꙋ̀ чре́ва на по́льзꙋ, гдⷭ҇ꙋ помо́лимсѧ.

<red>Ѡ҆</red> є҆́же возвесели́тисѧ и҆̀мъ видѣ́нїемъ сынѡ́въ и҆ дще́рей, гдⷭ҇ꙋ помо́лимсѧ.

<red>Ѡ҆</red> є҆́же дарова́тисѧ и҆̀мъ бл҃гоча́дїѧ воспрїѧ́тїю, и҆ незазо́рномꙋ пребыва́нїю, гдⷭ҇ꙋ помо́лимсѧ.

<red>Ѡ҆</red> є҆́же дарова́ти и҆̀мже и҆ на́мъ всѧ̑ ко сп҃се́нїю прошє́нїѧ, гдⷭ҇ꙋ помо́лимсѧ.

<red>Ѡ҆</red> є҆́же и҆зба́витисѧ и҆̀мже и҆ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<red>З</red>астꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Возглаше́нїе:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сщ҃е́нникъ мл҃твꙋ сїю̀ велегла́снѡ:</rubric>

<versal>Б</versal>ж҃е пречⷭ҇тый, и҆ всеѧ̀ тва́ри содѣ́телю, ребро̀ пра́ѻтца а҆да́ма за твоѐ чл҃вѣколю́бїе въ женꙋ̀ преѡбрази́вый, и҆ бл҃гослови́вый ѧ҆̀, и҆ рекі́й: расти́тесѧ и҆ мно́житесѧ и҆ ѡ҆блада́йте земле́ю, и҆ ѻ҆бою̀ є҆ю̀ є҆ди́нъ ѹ҆́дъ показа́вый сопрѧже́нїемъ: сегѡ́ бо ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ женѣ̀ свое́й, и҆ бꙋ́дета два̀ въ пло́ть є҆ди́нꙋ, и҆ ꙗ҆̀же бг҃ъ спрѧжѐ, человѣ́къ да не разлꙋча́етъ. И҆́же раба̀ твоего̀ а҆враа́ма бл҃гослови́вый и҆ разве́рзый ложесна̀ са̑ррина, и҆ ѻ҆тца̀ мно́жества ꙗ҆зы́кѡвъ сотвори́вый: и҆́же і҆саа́ка реве́кцѣ дарова́вый, и҆ рождество̀ є҆ѧ̀ бл҃гослови́вый: и҆́же і҆а́кѡва рахи́лѣ сочета́вый, и҆ и҆з̾ негѡ̀ двана́десѧть патрїа́рхѡвъ показа́вый: и҆́же і҆ѡ́сифа и҆ а҆сене́ѳꙋ спрѧгі́й, пло́дъ дѣтотворе́нїѧ и҆̀мъ, є҆фре́ма и҆ манассі́ю дарова́вый: и҆́же заха́рїю и҆ є҆лїсаве́тъ прїе́мый, и҆ предте́чꙋ рожде́нїе и҆̀мъ показа́вый: и҆́же ѿ ко́рене і҆ессе́ова по пло́ти и҆зрасти́вый приснодв҃ꙋ, и҆ и҆з̾ неѧ̀ воплоти́выйсѧ, и҆ роди́выйсѧ во сп҃се́нїе ро́да человѣ́ческагѡ, и҆́же за неизрече́нный тво́й да́ръ и҆ мно́гꙋю бл҃гость, прише́дый въ ка́нꙋ галїле́йскꙋю, и҆ та́мошнїй бра́къ бл҃гослови́вый: да ꙗ҆ви́ши, ꙗ҆́кѡ твоѧ̀ во́лѧ є҆́сть зако́нное сꙋпрꙋ́жество, и҆ є҆́же и҆з̾ негѡ̀ чадотворе́нїе. Са́мъ влⷣко прест҃ы́й, прїимѝ моле́нїе на́съ рабѡ́въ твои́хъ, ꙗ҆́коже та́мѡ, и҆ здѣ̀ прише́дъ неви́димымъ твои́мъ предста́тельствомъ, бл҃гословѝ бра́къ се́й, и҆ пода́ждь рабѡ́мъ твои̑мъ си̑мъ, <red>и҆́мⷬ҇къ</red> и҆ <red>и҆́мⷬ҇къ</red>, живо́тъ ми́ренъ, долгоде́нствїе, цѣломꙋ́дрїе, дрꙋ́гъ ко дрꙋ́гꙋ любо́вь въ сою́зѣ ми́ра, сѣ́мѧ долгожи́зненное, ѡ҆ ча́дѣхъ бл҃года́ть, неꙋвѧда́емый сла́вы вѣне́цъ. Сподо́би ѧ҆̀ ви́дѣти ча̑да ча́дѡвъ, ло́же є҆ю̀ ненавѣ́тно соблюдѝ, и҆ да́ждь и҆́ма ѿ росы̀ нбⷭ҇ныѧ свы́ше, и҆ ѿ тꙋ́ка земна́гѡ: и҆спо́лни до́мы и҆́хъ пшени́цы, вїна̀ и҆ є҆ле́а и҆ всѧ́кїѧ благосты́ни, да преподаю́тъ и҆ тре́бꙋющымъ, да́рꙋѧ кꙋ́пнѡ и҆ сꙋ́щымъ съ ни́ма всѧ̑ ꙗ҆̀же ко сп҃се́нїю прошє́нїѧ.

<red>Ꙗ҆́</red>кѡ бг҃ъ млⷭ҇ти, и҆ щедро́тъ, и҆ чл҃вѣколю́бїѧ є҆сѝ, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сщ҃е́нникъ, мл҃твꙋ сїю̀ велегла́снѡ:</rubric>

<versal>Б</versal>л҃гослове́нъ є҆сѝ гдⷭ҇и бж҃е на́шъ, и҆́же та́йнагѡ и҆ чи́стагѡ бра́ка свѧщеннодѣйстви́телю, и҆ тѣле́снагѡ законоположи́телю, нетлѣ́нїѧ храни́телю, жите́йскихъ благі́й строи́телю: са́мъ и҆ ны́нѣ влⷣко, въ нача́лѣ созда́вый человѣ́ка, и҆ положи́вый є҆го̀ ꙗ҆́кѡ царѧ̀ тва́ри, и҆ рекі́й: не добро̀ бы́ти человѣ́кꙋ є҆ди́номꙋ на землѝ, сотвори́мъ є҆мꙋ̀ помо́щника по немꙋ̀: и҆ взе́мъ є҆ди́но ѿ ре́бръ є҆гѡ̀, созда́лъ є҆сѝ женꙋ̀, ю҆́же ви́дѣвъ а҆да́мъ, речѐ: сїѧ̀ ны́нѣ ко́сть ѿ косте́й мои́хъ, и҆ пло́ть ѿ пло́ти моеѧ̀: сїѧ̀ нарече́тсѧ жена̀, ꙗ҆́кѡ ѿ мꙋ́жа своегѡ̀ взѧта̀ бы́сть сїѧ̀. Сегѡ̀ ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ женѣ̀ свое́й, и҆ бꙋ́дета два̀ въ пло́ть є҆ди́нꙋ: и҆ ꙗ҆̀же бг҃ъ сопрѧжѐ, человѣ́къ да не разлꙋча́етъ. Са́мъ и҆ ны́нѣ влⷣко гдⷭ҇и бж҃е на́шъ, низпослѝ бл҃года́ть твою̀ нбⷭ҇нꙋю на рабы̑ твоѧ̑ сїѧ̑, <red>и҆́мⷬ҇къ</red> и҆ <red>и҆́мⷬ҇къ</red>, и҆ да́ждь рабѣ̀ се́й во все́мъ повинова́тисѧ мꙋ́жꙋ, и҆ рабꙋ̀ твоемꙋ̀ семꙋ̀ бы́ти во главꙋ̀ жены̀, ꙗ҆́кѡ да поживꙋ́тъ по во́ли твое́й. Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ а҆враа́ма и҆ са́ррꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ і҆саа́ка и҆ реве́ккꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ і҆а́кѡва, и҆ всѧ̑ патрїа́рхи: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ і҆ѡ́сифа и҆ а҆сене́ѳꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ мѡѷсе́а и҆ сепфѡ́рꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ і҆ѡакі́ма и҆ а҆́ннꙋ: Бл҃гословѝ ѧ҆̀ гдⷭ҇и бж҃е на́шъ, ꙗ҆́коже бл҃гослови́лъ є҆сѝ заха́рїю и҆ є҆лїсаве́тъ. Сохранѝ ѧ҆̀ гдⷭ҇и бж҃е на́шъ, ꙗ҆́коже сохрани́лъ є҆сѝ нѡ́ѧ въ ковче́зѣ: сохранѝ ѧ҆̀ гдⷭ҇и бж҃е на́шъ, ꙗ҆́коже сохрани́лъ є҆сѝ і҆ѡ́нꙋ во чре́вѣ ки́товѣ. Сохранѝ ѧ҆̀ гдⷭ҇и бж҃е на́шъ, ꙗ҆́коже сохрани́лъ є҆сѝ ст҃ы̑ѧ трѝ ѻ҆́троки ѿ ѻ҆гнѧ̀, низпосла́вый и҆̀мъ ро́сꙋ съ нб҃сѐ: и҆ да прїи́детъ на нѧ̀ ра́дость ѻ҆́наѧ, ю҆́же и҆мѧ́ше бл҃же́ннаѧ є҆ле́на, є҆гда̀ ѡ҆брѣ́те чⷭ҇тны́й крⷭ҇тъ. Помѧнѝ ѧ҆̀ гдⷭ҇и бж҃е на́шъ, ꙗ҆́коже помѧнꙋ́лъ є҆сѝ є҆нѡ́ха, си́ма, и҆лїю̀. Помѧнѝ ѧ҆̀ гдⷭ҇и бж҃е на́шъ, ꙗ҆́коже помѧнꙋ́лъ є҆сѝ ст҃ы̑ѧ твоѧ̑ четы́редесѧть мꙋ́ченики, низпосла́вый и҆̀мъ съ нб҃сѐ вѣнцы̀. Помѧнѝ бж҃е и҆ воспита́вшыѧ и҆́хъ роди́тели: занѐ мл҃твы роди́телей ѹ҆твержда́ютъ ѡ҆снова̑нїѧ домѡ́въ. Помѧнѝ гдⷭ҇и бж҃е на́шъ, рабы̑ твоѧ̑ ѹ҆невѣ́стившыѧсѧ, сше́дшыѧсѧ въ ра́дость сїю̀. Помѧнѝ гдⷭ҇и бж҃е на́шъ раба̀ твоего̀, <red>и҆́мⷬ҇къ</red>, и҆ рабꙋ̀ твою̀, <red>и҆́мⷬ҇къ</red>, и҆ бл҃гословѝ ѧ҆̀. Да́ждь и҆̀мъ пло́дъ чре́ва, доброча́дїе, є҆диномы́слїе дꙋ́шъ и҆ тѣле́съ: возвы́си ѧ҆̀ ꙗ҆́кѡ ке́дры лїва̑нскїѧ, ꙗ҆́кѡ ло́зꙋ бл҃горо́згнꙋю. Да́рꙋй и҆́мъ сѣ́мѧ кла́сѧно, да всѧ́кое самодово́льство и҆мꙋ́ще, и҆з̾ѡби́лꙋютъ на всѧ́кое дѣ́ло бл҃го́е, и҆ тебѣ̀ бл҃гоꙋго́дное: и҆ да ѹ҆́зрѧтъ сы́ны сынѡ́въ свои́хъ, ꙗ҆́кѡ новосаждє́нїѧ ма̑сличнаѧ ѻ҆́крестъ трапе́зы и҆́хъ: и҆ бл҃гоꙋгоди́вше пред̾ тобо́ю, возсїѧ́ютъ ꙗ҆́кѡ свѣти̑ла на нб҃сѝ, въ тебѣ̀ гдⷭ҇ѣ на́шемъ. Съ тобо́ю же сла́ва, держа́ва, че́сть и҆ поклоне́нїе, безнача́льномꙋ твоемꙋ̀ ѻ҆ц҃ꙋ̀, и҆ животворѧ́щемꙋ твоемꙋ̀ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>И҆ па́ки сщ҃е́нникъ мл҃твꙋ сїю̀ глаго́летъ велегла́снѡ:</rubric>

<versal>Б</versal>ж҃е ст҃ы́й, созда́вый ѿ пе́рсти человѣ́ка, и҆ ѿ ребра̀ є҆гѡ̀ возсозда́вый женꙋ̀, и҆ спрѧгі́й є҆мꙋ̀ помо́щника по немꙋ̀, за є҆́же та́кѡ го́дно бы́сть твоемꙋ̀ вели́чествꙋ, не є҆ди́номꙋ бы́ти человѣ́кꙋ на землѝ: са́мъ и҆ ны́нѣ влⷣко, низпослѝ рꙋ́кꙋ твою̀ ѿ ст҃а́гѡ жили́ща твоегѡ̀, и҆ сочета́й раба̀ твоего̀ сего̀, <red>и҆́мⷬ҇къ</red>, и҆ рабꙋ̀ твою̀ сїю̀, <red>и҆́мⷬ҇къ</red>, занѐ ѿ тебѐ сочетава́етсѧ мꙋ́жꙋ жена̀. Сопрѧзѝ ѧ҆̀ въ є҆диномꙋ́дрїи, вѣнча́й ѧ҆̀ въ пло́ть є҆ди́нꙋ, да́рꙋй и҆́ма пло́дъ чре́ва, бл҃гоча́дїѧ воспрїѧ́тїе.

<red>Ꙗ҆́</red>кѡ твоѧ̀ держа́ва, и҆ твоѐ є҆́сть црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>И҆ по а҆ми́нѣ, прїе́мъ сщ҃е́нникъ вѣнцы̀, вѣнча́етъ пе́рвѣе жениха̀, глаго́лѧ:</rubric>

<red>В</red>ѣнча́етсѧ ра́бъ бж҃їй, <red>и҆́мⷬ҇къ</red> рабѣ̀ бж҃їей, <red>и҆́мⷬ҇къ</red> во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Та́же вѣнча́етъ и҆ невѣ́стꙋ, глаго́лѧ:</rubric>

<red>В</red>ѣнча́етсѧ раба̀ бж҃їѧ, <red>и҆́мⷬ҇къ</red>, рабꙋ̀ бж҃їю, <red>и҆́мⷬ҇къ</red>, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а.

<rubric>Та́же бл҃гословлѧ́етъ ѧ҆̀ три́жды, глаго́лѧ три́жды:</rubric>

<red>Г</red>дⷭ҇и бж҃е на́шъ, сла́вою и҆ че́стїю вѣнча́й ѧ҆̀.

<rubric class="inline">Дїа́конъ:</rubric> <red>В</red>о́нмемъ.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость.

<rubric>Та́же прокі́менъ а҆пⷭ҇ла, гла́съ и҃:</rubric>

<red>П</red>оложи́лъ є҆сѝ на глава́хъ и҆́хъ вѣнцы̀, ѿ ка́меней чⷭ҇тны́хъ, живота̀ проси́ша ѹ҆ тебѐ, и҆ да́лъ є҆сѝ и҆̀мъ.

<rubric class="inline">Сті́хъ:</rubric> <red>Ꙗ҆́</red>кѡ да́си и҆̀мъ бл҃гослове́нїе въ вѣ́къ вѣ́ка, возвесели́ши ѧ҆̀ ра́достїю съ лице́мъ твои́мъ.

<rubric class="inline">Дїа́конъ:</rubric> <red>П</red>ремꙋ́дрость.

<rubric class="inline">Чтецъ:</rubric> <red>К</red>ъ є҆фесе́ємъ посла́нїѧ ст҃а́го а҆пⷭ҇ла па́ѵла чте́нїе.

<rubric class="inline">Дїа́конъ:</rubric> <red>В</red>о́нмемъ.

<rubric>А҆по́столъ ко є҆фесе́ємъ, зача́ло с҃л.</rubric>

<versal>Б</versal>ра́тїе бл҃годарѧ́ще всегда̀ ѡ҆ всѣ́хъ, ѡ҆ и҆́мени гдⷭ҇а на́шегѡ і҆и҃са хрⷭ҇та̀, бг҃ꙋ и҆ ѻ҆ц҃ꙋ̀: Повинꙋ́ющесѧ дрꙋ́гъ дрꙋ́гꙋ въ стра́сѣ бж҃їи. Жєны̀ свои̑мъ мꙋжє́мъ повинꙋ́йтесѧ, ꙗ҆́коже гдⷭ҇ꙋ: занѐ мꙋ́жъ глава̀ є҆́сть жены̀, ꙗ҆́коже и҆ хрⷭ҇то́съ глава̀ цр҃кве, и҆ то́й є҆́сть сп҃си́тель тѣ́ла. Но ꙗ҆́коже цр҃ковь повинꙋ́етсѧ хрⷭ҇тꙋ̀, та́кожде и҆ жєны̀ свои̑мъ мꙋжє́мъ во все́мъ. Мꙋ́жїе, люби́те своѧ̑ жєны̀, ꙗ҆́коже и҆ хрⷭ҇то́съ возлюбѝ цр҃ковь, и҆ себѐ предадѐ за ню̀: Да ѡ҆свѧти́тъ ю҆̀, ѡ҆чи́стивъ ба́нею водно́ю въ глаго́лѣ. Да предста́витъ ю҆̀ себѣ̀ сла́внꙋ цр҃ковь, не и҆мꙋ́щꙋ скве́рны, и҆лѝ поро́ка, и҆лѝ нѣ́что ѿ таковы́хъ: но да є҆́сть свѧта̀ и҆ непоро́чна. Та́кѡ до́лжни сꙋ́ть мꙋ́жїе люби́ти своѧ̑ жєны̀, ꙗ҆́кѡ своѧ̑ тѣлеса̀: любѧ́й бо свою̀ женꙋ̀, себѐ сама́го лю́битъ. Никто́же бо когда̀ свою̀ пло́ть возненави́дѣ, но пита́етъ и҆ грѣ́етъ ю҆̀, ꙗ҆́коже и҆ гдⷭ҇ь цр҃ковь: занѐ ѹ҆́ди є҆смы̀ тѣ́ла є҆гѡ̀, ѿ пло́ти є҆гѡ̀, и҆ ѿ косте́й є҆гѡ̀. Сегѡ̀ ра́ди ѡ҆ста́витъ человѣ́къ ѻ҆тца̀ своего̀ и҆ ма́терь, и҆ прилѣпи́тсѧ къ женѣ̀ свое́й, и҆ бꙋ́дета два̀ въ пло́ть є҆ди́нꙋ: Та́йна сїѧ̀ вели́ка є҆́сть: а҆́зъ же глаго́лю во хрⷭ҇та̀, и҆ во цр҃ковь. Ѻ҆ба́че и҆ вы̀ по є҆ди́номꙋ, кі́йждо свою̀ женꙋ̀ си́це да лю́битъ, ꙗ҆́коже и҆ себѐ: а҆ жена̀ да бои́тсѧ своегѡ̀ мꙋ́жа.

<rubric class="inline">І҆ере́й:</rubric> <red>М</red>и́ръ тѝ.

<rubric class="inline">Чтецъ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>П</red>ремꙋ́дрость

<rubric>А҆ллилꙋ́їа, гла́съ є҃.</rubric>

<rubric class="inline">Сті́хъ:</rubric> <red>Т</red>ы̀ гдⷭ҇и сохрани́ши ны̀ и҆ соблюде́ши ны̀ ѿ ро́да сегѡ̀, и҆ во вѣ́къ.



<rubric class="inline">Посе́мъ дїа́конъ:</rubric> <red>П</red>ремꙋ́дрость, про́сти ѹ҆слы́шимъ ст҃а́гѡ є҆ѵⷢ҇лїа.

<rubric class="inline">І҆ере́й:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">І҆ере́й:</rubric> <red>Ѿ</red> і҆ѡа́нна ст҃а́гѡ є҆ѵⷢ҇лїа чте́нїе.

<rubric class="inline">Ли́къ:</rubric> <red>С</red>ла́ва тебѣ̀, гдⷭ҇и, сла́ва тебѣ̀.

<rubric class="inline">Дїа́конъ:</rubric> <red>В</red>о́нмемъ.

<rubric>Є҆ѵⷢ҇лїе ѿ і҆ѡа́нна, зача́ло ѕ҃.</rubric>

<versal>В</versal>о вре́мѧ ѻ҆́но, бра́къ бы́сть въ ка́нѣ галїле́йстѣй, и҆ бѣ̀ ма́ти і҆и҃сова тꙋ̀. Зва́нъ же бы́сть і҆и҃съ и҆ ѹ҆ченицы̀ є҆гѡ̀ на бра́къ. И҆ не доста́вшꙋ вїнꙋ̀, глаго́ла ма́ти і҆и҃сова къ немꙋ̀: вїна̀ не и҆́мꙋтъ. Глаго́ла є҆́й і҆и҃съ: что̀ є҆́сть мнѣ̀ и҆ тебѣ̀, же́но; не ѹ҆̀ прїи́де ча́съ мо́й. Глаго́ла мт҃и є҆гѡ̀ слꙋга́мъ: є҆́же а҆́ще глаго́летъ ва́мъ, сотвори́те. Бѣ́хꙋ же тꙋ̀ водоно́сы ка́менни ше́сть, лежа́ще по ѡ҆чище́нїю і҆ꙋде́йскꙋ, вмѣстѧ́щыѧ по двѣма̀ и҆лѝ трїе́мъ мѣ́рамъ. Глаго́ла и҆̀мъ і҆и҃съ: напо́лните водоно́сы воды̀. И҆ напо́лниша и҆̀хъ до верха̀. И҆ глаго́ла и҆̀мъ: почерпи́те ны́нѣ, и҆ принеси́те а҆рхїтрїкли́нови. И҆ принесо́ша. Ꙗ҆́коже вкꙋсѝ а҆рхїтрїкли́нъ вїна̀ бы́вшагѡ ѿ воды̀, (и҆ не вѣ́дѧше ѿкꙋ́дꙋ є҆́сть: слꙋги̑ же вѣ́дѧхꙋ поче́рпшїи во́дꙋ:) пригласѝ жениха̀ а҆рхїтрїкли́нъ, И҆ глаго́ла є҆мꙋ̀: всѧ́къ человѣ́къ пре́жде до́брое вїно̀ полага́етъ, и҆ є҆гда̀ ѹ҆пїю́тсѧ, тогда̀ хꙋ́ждшее: ты́ же соблю́лъ є҆сѝ до́брое вїно̀ досе́лѣ. Сѐ сотворѝ нача́токъ зна́менїємъ і҆и҃съ въ ка́нѣ галїле́йстѣй, и҆ ꙗ҆вѝ сла́вꙋ свою̀, и҆ вѣ́роваша въ него̀ ѹ҆ч҃нцы̀ є҆гѡ̀.



<rubric class="inline">Дїа́конъ:</rubric> <red>Р</red>це́мъ всѝ ѿ всеѧ̀ дꙋшѝ и҆ ѿ всегѡ̀ помышле́нїѧ на́шегѡ рце́мъ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Г</red>дⷭ҇и вседержи́телю, бж҃е ѻ҆ц҃ъ на́шихъ, мо́лимъ ти сѧ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>П</red>оми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆

поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ ми́лости, жи́зни, ми́рѣ, здра́вїи, сп҃се́нїи, посѣще́нїи рабѡ́въ бж҃їихъ, <red>и҆́мⷬ҇къ</red>, <rubric class="inline">и҆ помина́етъ и҆̀хже хо́щетъ.</rubric>

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<rubric class="inline">Возглаша́етъ сщ҃е́нникъ:</rubric> <red>Ꙗ҆́</red>кѡ ми́лостивъ и҆ человѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй:

<rubric>Сщ҃е́нникъ мл҃твꙋ сїю̀:</rubric>

<versal>Г</versal>дⷭ҇и бж҃е на́шъ, во сп҃си́тельномъ твое́мъ смотре́нїи, сподо́бивый въ ка́нѣ галїле́йстѣй, чⷭ҇тны́й показа́ти бра́къ твои́мъ прише́ствїемъ, са́мъ ны́нѣ рабы̑ твоѧ̑, <red>и҆́мⷬ҇къ</red> и҆ <red>и҆́мⷬ҇къ</red>, ꙗ҆̀же бл҃говоли́лъ є҆сѝ сочетава́тисѧ дрꙋ́гъ дрꙋ́гꙋ, въ ми́рѣ и҆ є҆диномы́слїи сохранѝ: чⷭ҇тны́й и҆́хъ бра́къ покажѝ, нескве́рное и҆́хъ ло́же соблюдѝ, непоро́чное и҆́хъ сожи́тельство пребыва́ти бл҃говолѝ, и҆ сподо́би ѧ҆̀ въ ста́рости масти́тѣй дости́гнꙋти, чи́стымъ се́рдцемъ дѣ́лающѧ за́пѡвѣди твоѧ̑.

<red>Т</red>ы́ бо є҆сѝ бг҃ъ на́шъ, бг҃ъ є҆́же ми́ловати и҆ сп҃са́ти, и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ всест҃ы́мъ, и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>З</red>астꙋпѝ, сп҃сѝ, поми́лꙋй и҆ сохранѝ на́съ бж҃е, твое́ю бл҃года́тїю.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Д</red>нѐ всегѡ̀ соверше́нна, свѧ́та, ми́рна и҆ безгрѣ́шна, ѹ҆ гдⷭ҇а про́симъ.

<rubric class="inline">Ли́къ:</rubric> <red>П</red>ода́й гдⷭ҇и.

<red>А҆́</red>гг҃ла ми́рна, вѣ́рна наста́вника, храни́телѧ дꙋ́шъ и҆ тѣле́съ на́шихъ, ѹ҆ гдⷭ҇а про́симъ.

<red>П</red>роще́нїѧ и҆ ѡ҆ставле́нїѧ грѣхѡ́въ и҆ прегрѣше́нїй на́шихъ, ѹ҆ гдⷭ҇а про́симъ.

<red>Д</red>о́брыхъ и҆ поле́зныхъ дꙋша́мъ на́шымъ, и҆ ми́ра мі́рови, ѹ҆ гдⷭ҇а про́симъ.

<red>П</red>ро́чее вре́мѧ живота̀ на́шегѡ въ ми́рѣ и҆ покаѧ́нїи сконча́ти, ѹ҆ гдⷭ҇а про́симъ.

<red>Х</red>рⷭ҇тїа́нскїѧ кончи́ны живота̀ на́шегѡ, безболѣ́знены, непосты́дны, ми́рны и҆ до́брагѡ ѿвѣ́та на стра́шнѣмъ сꙋди́щи хрⷭ҇то́вѣ про́симъ.

<red>С</red>оедине́нїе вѣ́ры, и҆ прича́стїе ст҃а́гѡ дх҃а и҆спроси́вше, са́ми себѐ, и҆ дрꙋгъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Сщ҃е́нникъ возглаша́етъ:</rubric> <red>И҆</red> сподо́би на́съ влⷣко, со дерзнове́нїемъ неѡсꙋжде́ннѡ смѣ́ти призыва́ти тебѐ нбⷭ҇наго бг҃а ѻ҆ц҃а̀, и҆ глаго́лати:

<rubric class="inline">И҆ лю́дїе:</rubric> <incipit><red>Ѻ҆́</red>ч҃е на́шъ:</incipit> <rubric class="inline">ве́сь до конца̀.</rubric>

<rubric class="inline">Сщ҃е́нникъ возглаша́етъ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>Та́же прино́ситсѧ ѻ҆́бщаѧ ча́ша, и҆ бл҃гословлѧ́етъ ю҆̀ сщ҃е́нникъ, и҆ глаго́летъ мл҃твꙋ сїю̀:</rubric>

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Б</red>ж҃е, всѧ̑ сотвори́вый крѣ́постїю твое́ю, и҆ ѹ҆тверди́вый вселе́ннꙋю, и҆ ѹ҆краси́вый вѣне́цъ всѣ́хъ сотворе́нныхъ ѿ тебѐ, и҆ ча́шꙋ ѻ҆́бщꙋю сїю̀ подава́ѧй сочетава́ющымсѧ ко ѻ҆бще́нїю бра́ка, бл҃гословѝ бл҃гослове́нїемъ дх҃о́внымъ.

<rubric class="inline">Возгла́снѡ:</rubric> <red>Ꙗ҆́</red>кѡ бл҃гослови́сѧ твоѐ и҆́мѧ, и҆ просла́висѧ твоѐ црⷭ҇тво:

<rubric class="inline">Ли́къ:</rubric> <red>А҆</red>ми́нь.



<rubric>Та́же взе́мъ сщ҃е́нникъ въ рꙋ́кꙋ ѻ҆́бщꙋю ча́шꙋ, преподае́тъ и҆̀мъ три́жды: пе́рвѣе мꙋ́жꙋ, и҆ пото́мъ женѣ̀. И҆ а҆́бїе прїе́мъ ѧ҆̀ сщ҃е́нникъ, кꙋ́мꙋ держа́щꙋ созадѝ вѣнцы̀, ѡ҆браща́етъ ꙗ҆́кѡ ѡ҆́бразомъ крꙋ́га.</rubric>

<rubric>И҆ пое́тъ сщ҃е́нникъ, и҆лѝ лю́дїе настоѧ́щыѧ тропарѝ, во гла́съ є҃:</rubric>

<red>И҆</red>са́їе ликꙋ́й, дв҃а, и҆мѣ̀ во чре́вѣ, и҆ родѝ сн҃а є҆мманꙋ́ила, бг҃а же и҆ человѣ́ка, восто́къ и҆́мѧ є҆мꙋ̀: є҆го́же велича́юще, дв҃ꙋ ѹ҆блажа́емъ.

<rubric>И҆ні́и, гла́съ з҃:</rubric>

<red>С</red>т҃і́и мꙋ́чєницы, до́брѣ страда́льчествовавшїи, и҆ вѣнча́вшїисѧ, моли́тесѧ ко гдⷭ҇ꙋ поми́ловатисѧ дꙋша́мъ на́шымъ.

<red>С</red>ла́ва тебѣ̀ хрⷭ҇тѐ бж҃е, а҆по́столѡмъ похвало̀, мꙋ́ченикѡвъ ра́дованїе, и҆́хже про́повѣдь, трⷪ҇ца є҆диносꙋ́щнаѧ.

<rubric>Та́же взе́мъ вѣне́цъ жениха̀, глаго́летъ:</rubric>

<red>В</red>озвели́чисѧ женишѐ ꙗ҆́коже а҆враа́мъ, и҆ бл҃гослови́сѧ ꙗ҆́коже і҆саа́къ, и҆ ѹ҆мно́жисѧ ꙗ҆́коже і҆а́кѡвъ, ходѧ́й въ ми́рѣ, и҆ дѣ́лаѧй въ пра́вдѣ за́пѡвѣди бж҃їѧ.

<rubric>И҆ внегда̀ взѧ́ти вѣне́цъ невѣ́сты, глаго́летъ:</rubric>

<red>И҆</red> ты̀ невѣ́сто, возвели́чисѧ ꙗ҆́коже са́рра, и҆ возвесели́сѧ ꙗ҆́коже реве́кка, и҆ ѹ҆мно́жисѧ ꙗ҆́коже рахи́ль. Веселѧ́щисѧ ѡ҆ свое́мъ мꙋ́жѣ, хранѧ́щи предѣ́лы зако́на, занѐ та́кѡ бл҃говолѝ бг҃ъ.

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сщ҃е́нникъ мл҃твꙋ:</rubric>

<versal>Б</versal>ж҃е бж҃е на́шъ, прише́дый въ ка́нꙋ галїле́йскꙋю, и҆ та́мошнїй бра́къ бл҃гослови́вый, бл҃гословѝ и҆ рабы̑ твоѧ̑ сїѧ̑, твои́мъ про́мысломъ ко ѻ҆бще́нїю бра́ка сочета́вшыѧсѧ: бл҃гословѝ и҆́хъ вхо́ды и҆ и҆схо́ды, ѹ҆мно́жи во бл҃ги́хъ живо́тъ и҆́хъ: воспрїимѝ вѣнцы̀ и҆́хъ въ црⷭ҇твїи твое́мъ, нескве́рны, и҆ непоро́чны, и҆ ненавѣ́тны соблюда́ѧй, во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric>И҆ мо́литсѧ сщ҃е́нникъ:</rubric>

<versal data-diacritics="true">Ѻ҆</versal>ц҃ъ, сн҃ъ, и҆ ст҃ы́й дх҃ъ, всест҃а́ѧ, и҆ є҆диносꙋ́щнаѧ, и҆ живонача́льнаѧ трⷪ҇ца, є҆ди́но бж҃ество̀ и҆ црⷭ҇тво, да бл҃гослови́тъ ва́съ, и҆ да пода́стъ ва́мъ долгожи́тїе, бл҃гоча́дїе, преспѣ́ѧнїе живота̀ и҆ вѣ́ры, и҆ да и҆спо́лнитъ ва́съ всѣ́хъ сꙋ́щихъ на землѝ бл҃ги́хъ: да сподо́битъ ва́съ и҆ ѡ҆бѣща́нныхъ бла́гъ воспрїѧ́тїѧ, мл҃твами ст҃ы́ѧ бцⷣы, и҆ всѣ́хъ ст҃ы́хъ, а҆ми́нь.

<rubric>Та́же вхо́дѧтъ, и҆ поздравлѧ́ютъ и҆̀хъ, и҆ цѣлова́нїе дрꙋ́гъ дрꙋ́га, и҆ быва́етъ ѿ сщ҃е́нника соверше́нный ѿпꙋ́стъ.</rubric>

<rubric class="inline">Ре́кшꙋ дїа́конꙋ:</rubric> <red>П</red>ремꙋ́дрость.

<rubric class="inline">Ли́къ:</rubric> <red>Ч</red>ⷭ҇тнѣ́йшꙋю херꙋві̑мъ, и҆ сла́внѣйшꙋю без̾ сравне́нїѧ серафі̑мъ, без̾ и҆стлѣ́нїѧ бг҃а сло́ва ро́ждшꙋю, сꙋ́щꙋю бцⷣꙋ тѧ̀ велича́емъ.

<rubric>Сщ҃е́нникъ ѿпꙋ́стъ:</rubric>

<red>И҆́</red>же въ ка́нѣ галїле́йстѣй прише́ствїемъ свои́мъ че́стенъ бра́къ показа́вый, хрⷭ҇то́съ и҆́стинный бг҃ъ на́шъ, мл҃твами пречⷭ҇тыѧ своеѧ̀ мт҃ре, ст҃ы́хъ сла́вныхъ и҆ всехва́льныхъ а҆пⷭ҇лъ, ст҃ы́хъ бг҃овѣнча́нныхъ царе́й и҆ равноапⷭ҇лѡвъ, кѡнстанті́на и҆ є҆ле́ны, ст҃а́гѡ великомч҃нка проко́пїа, и҆ всѣ́хъ ст҃ы́хъ, поми́лꙋетъ и҆ сп҃се́тъ на́съ, ꙗ҆́кѡ бл҃гъ и҆ чл҃вѣколю́бецъ.
