---
title: "Послѣ́дованїе быва́емое ѡ҆ ѡ҆брꙋче́нїи"
navigation:
  key: service-ritual1-12
  title: "Послѣ́дованїе быва́емое ѡ҆ ѡ҆брꙋче́нїи"
  parent: service-ritual1
  order: 12
type: "service"
---

# Послѣ́дованїе быва́емое ѡ҆ ѡ҆брꙋче́нїи.

<rubric>По бж҃е́ственной лїтꙋргі́и, сщ҃е́нникꙋ стоѧ́щꙋ въ ст҃и́лищи, предстоѧ́тъ хотѧ́щїи спрѧга́тисѧ пред̾ ст҃ы́ми две́рьми: мꙋ́жъ ѹ҆́бѡ ѡ҆деснꙋ́ю, жена́ же ѡ҆шꙋ́юю. Лежа́тъ же на деснѣ́й странѣ̀ ст҃ы́ѧ трапе́зы пе́рстни и҆́хъ два̀, златы́й и҆ сре́брѧный, сре́брѧный ѹ҆́бѡ ѹ҆клонѧ́ѧсѧ къ десны̑мъ, златы́й же къ лѣ̑вымъ, бли́зъ дрꙋ́гъ дрꙋ́га. Сщ҃е́нникъ же назна́менꙋетъ главы̑ новоневѣ́стныхъ три́жды, и҆ дае́тъ и҆̀мъ свѣщы̀ возже́нны, и҆ вве́дъ ѧ҆̀ внꙋ́трь хра́ма, кади́тъ крⷭ҇тови́днѡ, и҆ глаго́летсѧ ѿ дїа́кона:</rubric>

<red>Б</red>л҃гословѝ влады́ко,

<rubric class="inline">И҆ сщ҃е́нникъ:</rubric> <incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Ли́къ:</rubric> <red>А҆</red>ми́нь.



<rubric class="inline">Дїа́конъ:</rubric> <red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<red>Ѡ҆</red> свы́шнѣмъ ми́рѣ, и҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

<red>Ѡ҆</red> ми́рѣ всегѡ̀ мі́ра, бл҃гостоѧ́нїи ст҃ы́хъ бж҃їихъ цр҃кве́й, и҆ соедине́нїи всѣ́хъ, гдⷭ҇ꙋ помо́лимсѧ.

<red>Ѡ҆</red> ст҃ѣ́мъ хра́мѣ се́мъ, и҆ съ вѣ́рою, бл҃гоговѣ́нїемъ и҆ стра́хомъ бж҃їимъ входѧ́щихъ во́нь, гдⷭ҇ꙋ помо́лимсѧ.

<red>Ѡ҆</red> вели́ком господи́не и о҆тцѐ на́шемъ ст҃ѣ́йшемъ патрїа́рсѣ <red>и҆́мⷬ҇къ</red>, и҆ ѡ҆ господи́не на́шемъ высокопреѡсвѧще́ннѣйшемъ митрополі́тѣ <red>и҆́мⷬ҇къ</red>, честнѣ́мъ пресвѵ́терствѣ, во хрⷭ҇тѣ̀ дїа́конствѣ, ѡ҆ все́мъ при́чтѣ и҆ лю́дехъ, гдⷭ҇ꙋ помо́лимсѧ.

<red>Ѡ҆</red> богохрани́мѣй странѣ̀ на́шей, власте́хъ и҆ во́инствѣ є҆ѧ̀, гдⷭ҇ꙋ помо́лимсѧ.

<red>Ѡ҆</red> рабѣ̀ бж҃їи, <red>и҆́мⷬ҇къ</red>, и҆ рабы́нѣ бж҃їей, <red>и҆́мⷬ҇къ</red>, ны́нѣ ѡ҆брꙋча́ющихсѧ дрꙋ́гъ дрꙋ́гꙋ, и҆ ѡ҆ сп҃се́нїи и҆̀хъ, гдⷭ҇ꙋ помо́лимсѧ.

<red>Ѡ҆</red> є҆́же пода́тисѧ и҆̀мъ ча́дѡмъ въ прїѧ́тїе ро́да, и҆ всѣ̑мъ ꙗ҆̀же ко сп҃се́нїю проше́нїємъ, гдⷭ҇ꙋ помо́лимсѧ.

<red>Ѡ҆</red> є҆́же низпосла́тисѧ и҆̀мъ любвѝ соверше́ннѣй, ми́рнѣй, и҆ по́мощи, гдⷭ҇ꙋ помо́лимсѧ.

<red>Ѡ҆</red> є҆́же сохрани́тисѧ и҆̀мъ въ є҆диномы́слїи и҆ тве́рдѣй вѣ́рѣ, гдⷭ҇ꙋ помо́лимсѧ.

<red>Ѡ҆</red> є҆́же бл҃гослови́тисѧ и҆̀мъ въ непоро́чномъ жи́тельствѣ, гдⷭ҇ꙋ помо́лимсѧ.

<red>Ꙗ҆́</red>кѡ да гдⷭ҇ь бг҃ъ на́шъ да́рꙋетъ и҆̀мъ бра́къ че́стенъ, и҆ ло́же нескве́рное, гдⷭ҇ꙋ помо́лимсѧ.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<red>З</red>астꙋпѝ, спасѝ, поми́лꙋй и҆ сохранѝ на́съ бж҃е, твое́ю бл҃года́тїю.

<red>П</red>рест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю влⷣчцꙋ на́шꙋ бцⷣꙋ и҆ приснодв҃ꙋ мр҃і́ю со всѣ́ми ст҃ы́ми помѧнꙋ́вше, са́ми себѐ, и҆ дрꙋгъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<rubric class="inline">Возглаше́нїе:</rubric> <red>Ꙗ҆́</red>кѡ подоба́етъ тебѣ̀ всѧ́каѧ сла́ва, че́сть, и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric>Та́же глаго́летъ мл҃твꙋ велегла́снѡ:</rubric>

<red>Б</red>ж҃е вѣ́чный, разстоѧ̑щаѧсѧ собра́вый въ соедине́нїе, и҆ сою́зъ любвѐ положи́вый и҆̀мъ неразрꙋши́мый: бл҃гослови́вый і҆саа́ка и҆ реве́ккꙋ, и҆ наслѣ́дники ѧ҆̀ твоегѡ̀ ѡ҆бѣтова́нїѧ показа́вый: са́мъ бл҃гословѝ и҆ рабы̑ твоѧ̑ сїѧ̑ <red>и҆́мⷬ҇къ</red> и҆ <red>и҆́мⷬ҇къ</red>, наставлѧ́ѧ ѧ҆̀ на всѧ́кое дѣ́ло бл҃го́е.

<red>Ꙗ҆́</red>кѡ млⷭ҇тивый и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric class="inline">Сщ҃е́нникъ:</rubric> <red>М</red>и́ръ всѣ̑мъ.

<rubric class="inline">Ли́къ:</rubric> <red>И҆</red> дꙋ́хови твоемꙋ̀.

<rubric class="inline">Дїа́конъ:</rubric> <red>Г</red>лавы̑ ва́шѧ гдⷭ҇еви приклони́те.

<rubric class="inline">Ли́къ:</rubric> <red>Т</red>ебѣ̀ гдⷭ҇и.

<red>Г</red>дⷭ҇и бж҃е на́шъ, ѿ ꙗ҆зы̑къ пред̾ѡбрꙋчи́вый цр҃ковь дѣ́вꙋ чⷭ҇тꙋю, бл҃гословѝ ѡ҆брꙋче́нїе сїѐ, и҆ соединѝ, и҆ сохранѝ рабы̑ твоѧ̑ сїѧ̑ въ ми́рѣ и҆ є҆диномы́слїи.

<red>Т</red>ебѣ́ бо подоба́етъ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.



<rubric>Та́же взе́мъ сщ҃е́нникъ пе́рстни, дае́тъ пе́рвѣе мꙋ́жꙋ златы́й, та́же сре́брѧный женѣ̀. И҆ глаго́летъ мꙋ́жꙋ:</rubric>

<red>Ѡ҆</red>брꙋча́етсѧ ра́бъ бж҃їй, <red>и҆́мⷬ҇къ</red>, рабѣ̀ бж҃їей, <red>и҆́мⷬ҇къ</red>, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>Та́же и҆ женѣ̀ глаго́летъ:</rubric>

<red>Ѡ҆</red>брꙋча́етсѧ раба̀ бж҃їѧ, <red>и҆́мⷬ҇къ</red>, рабꙋ̀ бж҃їю, <red>и҆́мⷬ҇къ</red>, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>И҆ є҆гда̀ рече́тъ на є҆ди́номъ ко́емждо три́жды, твори́тъ крⷭ҇тъ пе́рстнемъ на глава́хъ и҆́хъ: и҆ налага́етъ ѧ҆̀ на десны́хъ и҆́хъ пе́рстѣхъ. Та́же и҆змѣнѧ́етъ пе́рстни новоневѣ́стныхъ воспрїе́мникъ.</rubric>

<rubric class="inline">Дїа́конъ:</rubric> <red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и поми́лꙋй.

<rubric>Сщ҃е́нникъ же глаго́летъ мл҃твꙋ:</rubric>

<versal>Г</versal>дⷭ҇и бж҃е на́шъ, ѻ҆́трокꙋ патрїа́рха а҆враа́ма сше́ствовавый въ средорѣ́чїи, посыла́ѧ ѹ҆невѣ́стити господи́нꙋ є҆гѡ̀ і҆саа́кꙋ женꙋ̀, и҆ хода́тайствомъ водоноше́нїѧ ѡ҆брꙋчи́ти реве́ккꙋ ѿкры́вый: са́мъ бл҃гословѝ ѡ҆брꙋче́нїе рабѡ́въ твои́хъ, сегѡ̀ <red>и҆́мⷬ҇къ</red>, и҆ сеѧ̀ <red>и҆́мⷬ҇къ</red>, и҆ ѹ҆твердѝ є҆́же ѹ҆ ни́хъ глаго́ланное сло́во: ѹ҆твердѝ ѧ҆̀ є҆́же ѿ тебѐ ст҃ы́мъ соедине́нїемъ: ты́ бо и҆з̾ нача́ла созда́лъ є҆сѝ мꙋ́жескїй по́лъ и҆ же́нскїй, и҆ ѿ тебѐ сочетава́етсѧ мꙋ́жꙋ жена̀, въ по́мощь и҆ въ воспрїѧ́тїе ро́да человѣ́ча. Са́мъ ѹ҆́бѡ гдⷭ҇и бж҃е на́шъ, посла́вый и҆́стинꙋ въ наслѣ́дїе твоѐ, и҆ ѡ҆бѣтова́нїе твоѐ на рабы̑ твоѧ̑ ѻ҆тцы̀ на́шѧ, въ ко́емждо ро́дѣ и҆ ро́дѣ и҆збра̑нныѧ твоѧ̑: при́зри на раба̀ твоего̀ <red>и҆́мⷬ҇къ</red>, и҆ на рабꙋ̀ твою̀ <red>и҆́мⷬ҇къ</red>, и҆ ѹ҆твердѝ ѡ҆брꙋче́нїе и҆́хъ въ вѣ́рѣ и҆ є҆диномы́слїи, и҆ и҆́стинѣ, и҆ любвѝ. Ты́ бо гдⷭ҇и показа́лъ є҆сѝ да́тисѧ ѡ҆брꙋче́нїю и҆ ѹ҆твержда́тисѧ во все́мъ. Пе́рстнемъ даде́сѧ вла́сть і҆ѡ́сифꙋ во є҆гѵ́птѣ: пе́рстнемъ просла́висѧ данїи́лъ во странѣ̀ вавѷлѡ́нстѣй: пе́рстнемъ ꙗ҆ви́сѧ и҆́стина ѳама́ры: пе́рстнемъ ѻ҆ц҃ъ на́шъ нбⷭ҇ный ще́дръ бы́сть на сн҃а своего̀: дади́те бо, глаго́летъ, пе́рстень на десни́цꙋ є҆гѡ̀, и҆ закла́вше тельца̀ ѹ҆пита́ннаго, ꙗ҆́дше возвесели́мсѧ. Сама̀ десни́ца твоѧ̀ гдⷭ҇и, мѡѷсе́а воѡрꙋжѝ въ чермнѣ́мъ мо́ри: сло́вомъ бо твои́мъ и҆́стиннымъ нб҃са̀ ѹ҆тверди́шасѧ и҆ землѧ̀ ѡ҆снова́сѧ, и҆ десни́ца ра̑бъ твои́хъ бл҃гослови́тсѧ сло́вомъ твои́мъ держа́внымъ, и҆ мы́шцею твое́ю высо́кою. Са́мъ ѹ҆́бѡ и҆ ны́нѣ влⷣко, бл҃гословѝ пе́рстней положе́нїе сїѐ бл҃гослове́нїемъ нбⷭ҇нымъ: и҆ а҆́гг҃лъ тво́й да пред̾и́детъ пред̾ ни́ми всѧ̑ дни̑ живота̀ и҆́хъ.

<red>Ꙗ҆́</red>кѡ ты̀ є҆сѝ бл҃гословлѧ́ѧй и҆ ѡ҆сщ҃а́ѧй всѧ́чєскаѧ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>А҆́бїе дїа́конъ є҆ктенїю̀:</rubric>

<red>П</red>оми́лꙋй на́съ бж҃е, по вели́цѣй ми́лости твое́й, мо́лимъ ти сѧ, ѹ҆слы́ши, и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ вели́ком господи́не и҆ о҆тцѐ на́шемъ ст҃ѣ́йшемъ патрїарсѣ <red>и҆́мⷬ҇къ</red>, и҆ ѡ҆ господи́не на́шемъ высокопреѡсвѧще́ннѣйшемъ митрополі́тѣ <red>и҆́мⷬ҇къ</red>, и҆ ѡ҆ все́й во хрⷭ҇тѣ̀ бра́тїи на́шей.

<red>Є҆</red>щѐ мо́лимсѧ ѡ҆ богохрани́мѣй странѣ̀ на́шей, власте́хъ и҆ во́инствѣ є҆ѧ̀, да ти́хое и҆ безмо́лвное житїѐ поживе́мъ во свѧ́комъ благоче́стїи и҆ чистотѣ̀.

<red>Є҆</red>щѐ мо́лимсѧ ѡ҆ рабѣ́хъ бж҃їихъ <red>и҆́мⷬ҇къ</red> и҆ <red>и҆́мⷬ҇къ</red>, ѡ҆брꙋча́ющихсѧ дрꙋ́гъ дрꙋ́гꙋ.

<red>Є҆</red>щѐ мо́лимсѧ за всю̀ бра́тїю и҆ за всѧ хрїстїа́ны.

<rubric class="inline">Возгла́съ:</rubric> <red>Ꙗ҆́</red>кѡ млⷭ҇тивъ, и҆ чл҃вѣколю́бецъ бг҃ъ є҆сѝ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Та́же ѿпꙋ́стъ.</rubric>
