---
title: "Мл҃тва ст҃ы́хъ кр҃ще́нїй вкра́тцѣ, ка́кѡ млⷣнца крⷭ҇ти́ти, стра́ха ра́ди сме́ртнагѡ"
navigation:
  key: service-ritual1-9
  title: "Мл҃тва ст҃ы́хъ кр҃ще́нїй вкра́тцѣ, ка́кѡ млⷣнца крⷭ҇ти́ти, стра́ха ра́ди сме́ртнагѡ"
  parent: service-ritual1
  order: 9
type: "service"
---

# Мл҃тва ст҃ы́хъ кр҃ще́нїй вкра́тцѣ, ка́кѡ млⷣнца крⷭ҇ти́ти, стра́ха ра́ди сме́ртнагѡ.

<rubric class="inline">Глаго́летъ і҆ере́й:</rubric> <incipit><red>Б</red>л҃гослове́но црⷭ҇тво:</incipit> <incipit><red>Трист҃о́е.</red></incipit> <incipit><red>П</red>рест҃а́ѧ трⷪ҇це:</incipit> <rubric class="inline">И҆ по</rubric> <incipit><red>Ѻ҆́</red>ч҃е на́шъ:</incipit> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<red>Г</red>дⷭ҇ꙋ помо́лимсѧ.

<versal>Г</versal>дⷭ҇и бж҃е вседержи́телю, всегѡ̀ зда́нїѧ ви́димагѡ же и҆ неви́димагѡ содѣ́телю, сотвори́вый нб҃о и҆ зе́млю и҆ мо́ре, и҆ всѧ̑ ꙗ҆̀же въ ни́хъ, собра́вый во́ды въ собра́нїе є҆ди́но, заключи́вый бе́зднꙋ, и҆ запеча́тствовавый ю҆̀ стра́шнымъ и҆ сла́внымъ и҆́менемъ твои́мъ возвы́сивый во́ды превы́ше нб҃съ: ты̀ ѹ҆тверди́лъ є҆сѝ зе́млю на вода́хъ, ты̀ ѹ҆тверди́лъ є҆сѝ си́лою твое́ю мо́ре, ты̀ сте́рлъ є҆сѝ главы̑ ѕмїє́въ въ вода́хъ: ты̀ стра́шенъ є҆сѝ, и҆ кто̀ противоста́нетъ тебѣ̀; при́зри гдⷭ҇и, на зда́нїе твоѐ сїѐ, и҆ на во́дꙋ сїю̀, и҆ да́ждь є҆́й бл҃года́ть и҆збавле́нїѧ, бл҃гослове́нїе і҆ѻрда́ново, сотворѝ ю҆̀ нетлѣ́нїѧ и҆сто́чникъ, ѡ҆сщ҃е́нїѧ да́ръ, грѣхѡ́въ рѣши́тельнꙋ, недꙋ́гѡвъ лѣчи́тельнꙋ, де́мѡнѡвъ гꙋби́тельнꙋ, проти̑внымъ си́ламъ непристꙋ́пнꙋ, а҆́гг҃льскїѧ крѣ́пости и҆спо́лненꙋ, да бѣжа́тъ ѿ неѧ̀ навѣ́тꙋющїи зда́нїю твоемꙋ̀: ꙗ҆́кѡ и҆́мѧ твоѐ гдⷭ҇и призва́хъ, чꙋ́дное и҆ сла́вное, и҆ стра́шное проти̑внымъ.

<rubric>И҆ а҆́бїе влага́етъ є҆ле́й въ во́дꙋ.</rubric>

<rubric class="inline">Та́же кр҃ща́етъ, глаго́лѧ:</rubric> <red>К</red>р҃ща́етсѧ ра́бъ бж҃їй: <rubric class="inline">И҆ прѡ́чаѧ.</rubric>

<rubric>И҆ а҆́бїе ѡ҆блачи́тъ є҆го̀, и҆ ма́жетъ мѵ́ромъ, глаго́лѧ:</rubric>

<red>П</red>еча́ть да́ра:

<rubric>И҆ по си́хъ ѡ҆бхо́дитъ съ ни́мъ по чи́нꙋ, поѧ̀:</rubric>

<red>Є҆</red>ли́цы во хрⷭ҇та̀ крести́стесѧ.

<rubric>И҆ быва́етъ ѿпꙋ́стъ.</rubric>
