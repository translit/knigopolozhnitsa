---
title: "Канѡ́нъ моле́бный ко гдⷭ҇ꙋ на́шемꙋ і҆и҃сꙋ хрⷭ҇тꙋ̀ и҆ пречⷭ҇тѣй бцⷣѣ мт҃ри гдⷭ҇ни, при разлꙋче́нїи дꙋшѝ ѿ тѣ́ла  всѧ́кагѡ правовѣ́рнагѡ"
navigation:
  key: service-ritual1-18
  title: "Канѡ́нъ моле́бный при разлꙋче́нїи дꙋшѝ ѿ тѣ́ла"
  parent: service-ritual1
  order: 18
type: "service"
---

# Канѡ́нъ моле́бный ко гдⷭ҇ꙋ на́шемꙋ і҆и҃сꙋ хрⷭ҇тꙋ̀ и҆ пречⷭ҇тѣй бцⷣѣ мт҃ри гдⷭ҇ни, при разлꙋче́нїи дꙋшѝ ѿ тѣ́ла всѧ́кагѡ правовѣ́рнагѡ.

<rubric>Прихо́дитъ и҆гꙋ́менъ, къ мїрско́мꙋ же ѻ҆те́цъ є҆гѡ̀ дх҃о́вный, и҆ вопроша́етъ, а҆́ще є҆́сть ко́е сло́во, и҆лѝ дѣ́ло забве́нїѧ ра́ди, и҆лѝ стꙋда̀, и҆лѝ ка́ѧ ѕло́ба къ ко́емꙋ бра́тꙋ неисповѣ́дана, и҆лѝ непроще́на є҆́сть, всѧ̑ до́лженъ є҆́сть и҆зы́скивати, и҆ вопроша́ти по є҆ди́номꙋ ѹ҆мира́ющаго.</rubric>

<rubric class="inline">Посе́мъ начина́етъ:</rubric> <incipit><red>Б</red>л҃гослове́нъ бг҃ъ на́шъ:</incipit> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit> <red>Г</red>дⷭ҇и поми́лꙋй, <rubric class="inline">в҃і.</rubric>

<incipit><red>П</red>рїиди́те поклони́мсѧ:</incipit> <rubric class="inline">Три́жды.</rubric>

## Ѱало́мъ н҃.

<versal>П</versal>оми́лꙋй мѧ̀ бж҃е, по вели́цѣй млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти беззако́нїе моѐ. Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ грѣха̀ моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ а҆́зъ зна́ю, и҆ грѣ́хъ мо́й предо мно́ю є҆́сть вы́нꙋ. Тебѣ̀ є҆ди́номꙋ согрѣши́хъ, и҆ лꙋка́вое пред̾ тобо́ю сотвори́хъ: ꙗ҆́кѡ да ѡ҆правди́шисѧ во словесѣ́хъ твои́хъ, и҆ побѣди́ши внегда̀ сꙋди́ти тѝ. Се́ бо въ беззако́нїихъ зача́тъ є҆́смь, и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ возлюби́лъ є҆сѝ, безвѣ̑стнаѧ и҆ та̑йнаѧ премꙋ́дрости твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆ ѡ҆чи́щꙋсѧ: ѡ҆мы́еши мѧ̀ и҆ па́че снѣ́га ѹ҆бѣлю́сѧ. Слꙋ́хꙋ моемꙋ̀ да́си ра́дость и҆ весе́лїе, возра́дꙋютсѧ кѡ́сти смирє́нныѧ. Ѿвратѝ лицѐ твоѐ ѿ грѣ̑хъ мои́хъ, и҆ всѧ̑ беззакѡ́нїѧ моѧ̑ ѡ҆чи́сти. Се́рдце чи́сто сози́жди во мнѣ̀ бж҃е, и҆ дꙋ́хъ пра́въ ѡ҆бновѝ во ѹ҆тро́бѣ мое́й. Не ѿве́ржи менѐ ѿ лица̀ твоегѡ̀, и҆ дх҃а твоегѡ̀ ст҃а́гѡ не ѿимѝ ѿ менѐ. Возда́ждь мѝ ра́дость сп҃се́нїѧ твоегѡ̀, и҆ дх҃омъ влⷣчнимъ ѹ҆тверди́ мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ тебѣ̀ ѡ҆братѧ́тсѧ. И҆зба́ви мѧ̀ ѿ крове́й бж҃е, бж҃е сп҃се́нїѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й. Гдⷭ҇и, ѹ҆стнѣ̀ моѝ ѿве́рзеши, и҆ ѹ҆ста̀ моѧ̑ возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ є҆сѝ же́ртвы, да́лъ бы́хъ ѹ҆́бѡ: всесожже́нїѧ не бл҃говоли́ши. Же́ртва бг҃ꙋ дꙋ́хъ сокрꙋше́нъ: се́рдце сокрꙋше́нно и҆ смире́нно бг҃ъ не ѹ҆ничижи́тъ. Ѹ҆блажѝ гдⷭ҇и бл҃говоле́нїемъ твои́мъ сїѡ́на, и҆ да сози́ждꙋтсѧ стѣ́ны і҆ерⷭ҇ли̑мскїѧ. Тогда̀ бл҃говоли́ши же́ртвꙋ пра́вды, возноше́нїе и҆ всесожега́ємаѧ: тогда̀ возложа́тъ на ѻ҆лта́рь тво́й тельцы̀.

<rubric>Канѡ́нъ моле́бный прест҃ѣ́й бцⷣѣ, со і҆рмосо́мъ на ѕ҃, ѿ лица̀ человѣ́ка съ дꙋше́ю разлꙋча́ющагѡсѧ, и҆ не могꙋ́щагѡ глаго́лати. Гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<rubric class="inline">Припѣ́въ:</rubric> <refrain><red>П</red>рест҃а́ѧ бцⷣе, сп҃сѝ на́съ.</refrain>

<red>К</red>а́плѧмъ подо́бнѡ дождє́внымъ, ѕлі́и и҆ ма́лїи дні́е моѝ, лѣ́тнимъ ѡ҆бхожде́нїемъ ѡ҆скꙋдѣва́юще, пома́лꙋ и҆счеза́ютъ ѹ҆жѐ, влⷣчце сп҃си́ мѧ.

<red>Т</red>вои́мъ бл҃гоꙋтро́бїемъ, и҆ мно́гими щедро́тами твои́ми влⷣчце, преклонѧ́ема є҆сте́ственнѡ, въ ча́съ се́й ѹ҆жа́сный, предста́ни мѝ помо́щнице непобори́маѧ.

<red>С</red>одержи́тъ ны́нѣ дꙋ́шꙋ мою̀ стра́хъ вели́къ, тре́петъ неисповѣди́мъ и҆ болѣ́зненъ є҆́сть, внегда̀ и҆зы́ти є҆́й ѿ тѣлесѐ пречⷭ҇таѧ, ю҆́же ѹ҆тѣ́ши.

<rubric class="inline">Сла́ва:</rubric> <red>Г</red>рѣ̑шнымъ и҆ смирє́ннымъ и҆звѣ́стное прибѣ́жище, ѡ҆ мнѣ̀ и҆звѣстѝ твою̀ млⷭ҇ть чⷭ҇таѧ, и҆ бѣсо́вскїѧ и҆зба́ви рꙋкѝ: ꙗ҆́коже бо псѝ мно́зи ѡ҆бстꙋпи́ша мѧ̀.

<rubric class="inline">И҆ ны́нѣ:</rubric> <red>С</red>ѐ вре́мѧ по́мощи, сѐ вре́мѧ твоегѡ̀ застꙋпле́нїѧ, сѐ влⷣчце, вре́мѧ, ѡ҆ не́мже де́нь и҆ но́щь припа́дахъ те́плѣ и҆ молѧ́хсѧ тебѣ̀.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>И҆</red>здале́ча сегѡ̀ днѐ влⷣчце прови́дѧ, и҆ того̀ ꙗ҆́кѡ прише́дша помышлѧ́ѧй при́снѡ, слеза́ми те́плыми молѧ́хсѧ не забы́ти менѐ.

<red>Ѡ҆</red>быдо́ша мѧ̀ мы́сленнїи рыка́юще скѵ́мны, и҆ и҆́щꙋтъ восхи́тити и҆ разтерза́ти мѧ̀ го́рцѣ, и҆́хже зꙋ́бы чⷭ҇таѧ, и҆ чє́люсти сокрꙋшѝ, и҆ сп҃си́ мѧ.

<red>Ѹ҆</red>га́сшꙋ ѹ҆́бѡ ѿню́дъ ѻ҆рга́нꙋ слове́сномꙋ, и҆ свѧза́вшꙋсѧ ѧ҆зы́кꙋ, и҆ затвори́вшꙋсѧ гла́сꙋ, въ сокрꙋше́нїи се́рдца молю́ тѧ: сп҃си́тельнице моѧ̀, сп҃си́ мѧ.

<rubric class="inline">Сла́ва:</rubric> <red>П</red>риклонѝ ѹ҆́хо твоѐ ко мнѣ̀ хрⷭ҇та̀ бг҃а моегѡ̀ мт҃и, ѿ высоты̀ мно́гїѧ сла́вы твоеѧ̀ бл҃га́ѧ, и҆ ѹ҆слы́ши стена́нїе коне́чное, и҆ рꙋ́кꙋ мѝ пода́ждь.

<rubric class="inline">И҆ ны́нѣ:</rubric> <red>Н</red>е ѿвратѝ ѿ менѐ мнѡ́гїѧ щедрѡ́ты твоѧ̑, не затворѝ ѹ҆тро́бꙋ твою̀ чл҃вѣколю́бнꙋю чⷭ҇таѧ: но предста́ни мѝ ны́нѣ, и҆ въ ча́съ сꙋ́дный помѧни́ мѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ цр҃ковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>Ѹ҆</red>мове́нїе согрѣше́нїємъ, то́къ сле́зный ны́нѣ положѝ бл҃га́ѧ, се́рдца моегѡ̀ сокрꙋше́нїе прїе́млющи: ѡ҆ тебѣ̀ ѹ҆твержда́ющꙋ ѹ҆пова́нїе бл҃га́ѧ, є҆гда̀ ка́кѡ стра́шнагѡ мѧ̀ и҆зба́виши ѻ҆́гненнагѡ мꙋче́нїѧ, ꙗ҆́кѡ сама̀ бл҃года́ти є҆сѝ и҆сто́чникъ, бг҃ороди́тельнице.

<red>Н</red>епосты́дное и҆ непогрѣши́тельное всѣ̑мъ, и҆̀же въ нꙋ́ждахъ, прибѣ́жище влⷣчце пренепоро́чнаѧ, ты̀ мѝ бꙋ́ди застꙋ́пница въ ча́съ и҆спыта́нїѧ.

<red>П</red>росте́рши пречⷭ҇тѣи твоѝ и҆ всечестнѣ́и рꙋ́цѣ, ꙗ҆́кѡ свѧще́ннїи голꙋби́нѣ крилѣ̀, под̾ кро́вомъ и҆ сѣ́нїю тѣ́хъ покры́й мѧ̀, влⷣчце.

<rubric class="inline">Сла́ва:</rubric> <red>В</red>оздꙋ́шнагѡ кнѧ́зѧ наси́льника, мꙋчи́телѧ, стра́шныхъ пꙋте́й стоѧ́телѧ, и҆ напра́снагѡ си́хъ словоиспыта́телѧ, сподо́би мѧ̀ прейтѝ невозбра́ннѡ ѿходѧ́ща ѿ землѝ.

<rubric class="inline">И҆ ны́нѣ:</rubric> <red>С</red>е́ мѧ влⷣчце стра́хъ ѹ҆срѣ́те, є҆гѡ́же и҆ боѧ́хсѧ: сѐ по́двигъ вели́къ ѡ҆б̾ѧ́тъ мѧ̀, въ не́мже бꙋ́ди мѝ помо́щница, наде́жде сп҃се́нїѧ моегѡ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ бл҃же, ѹ҆́тренюющихъ тѝ дꙋ́шы любо́вїю ѡ҆зарѝ молю́сѧ, тѧ̀ вѣ́дѣти сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>Н</red>е забꙋ́ди мѧ̀ бл҃га́ѧ, нижѐ ѿвратѝ ѿ менѐ твоегѡ̀ ѻ҆́трока лицѐ твоѐ: но ѹ҆слы́ши мѧ̀ ꙗ҆́кѡ скорблю̀, и҆ вонмѝ дꙋшѝ мое́й, и҆ сїю̀ и҆зба́ви.

<red>И҆̀</red>же по пло́ти срѡ́дницы моѝ, и҆ и҆̀же по дх҃ꙋ бра́тїе, и҆ дрꙋ́зи, и҆ ѻ҆бы́чнїи зна́емїи, пла́чите, воздохни́те, сѣ́тꙋйте: се́ бо ѿ ва́съ ны́нѣ разлꙋча́юсѧ.

<red>Н</red>ы́нѣ и҆збавлѧ́ѧй ника́кѡ, и҆ помога́ѧй вои́стиннꙋ никто́же: ты̀ помози́ ми влⷣчце, да не ꙗ҆́кѡ человѣ́къ безпо́мощенъ, въ рꙋка́хъ вра̑гъ мои́хъ затворе́нъ бꙋ́дꙋ.

<rubric class="inline">Сла́ва:</rubric> <red>В</red>ше́дше ст҃і́и моѝ а҆́гг҃ли, предста́ните сꙋди́щꙋ хрⷭ҇то́вꙋ, колѣ́нѣ своѝ мы́сленнїи прекло́ньше, плаче́внѣ возопі́йте є҆мꙋ̀: поми́лꙋй тво́рче всѣ́хъ, дѣ́ло рꙋ́къ твои́хъ бл҃же, и҆ не ѿри́ни є҆гѡ̀.

<rubric class="inline">И҆ ны́нѣ:</rubric> <red>П</red>окло́ньшесѧ влⷣчцѣ, и҆ пречⷭ҇тѣй мт҃ри бг҃а моегѡ̀ помоли́тесѧ, ꙗ҆́кѡ да прекло́нитъ колѣ̑на съ ва́ми, и҆ прекло́нитъ є҆го̀ на млⷭ҇ть: мт҃и бо сꙋ́щи и҆ пита́тельница ѹ҆слы́шана бꙋ́детъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре, воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ вопїю́ ти: возведѝ ѿ тлѝ живо́тъ мо́й многомлⷭ҇тиве.</irmos>

<red>Ѹ҆</red>стнѣ̀ моѝ молча́тъ, и҆ ѧ҆зы́къ не глаго́летъ, но се́рдце вѣща́етъ: ѻ҆́гнь бо сокрꙋше́нїѧ сїѐ снѣда́ѧ внꙋ́трь возгара́етсѧ, и҆ гла́сы неизглаго́ланными тебѐ дв҃о призыва́етъ.

<red>П</red>ри́зри на мѧ̀ свы́ше мт҃и бж҃їѧ, и҆ млⷭ҇тивнѡ вонмѝ ны́нѣ на моѐ посѣще́нїе сни́ти, ꙗ҆́кѡ да ви́дѣвъ тѧ̀, ѿ тѣлесѐ и҆зы́дꙋ ра́дꙋѧсѧ.

<red>Р</red>астерза́еми соꙋ́зы, раздира́еми зако́ни є҆сте́ственнагѡ сгꙋще́нїѧ, и҆ составле́нїѧ всегѡ̀ тѣле́снагѡ, нꙋ́ждꙋ нестерпи́мꙋю и҆ тѣснотꙋ̀ сотворѧ́ютъ мѝ.

<rubric class="inline">Сла́ва:</rubric> <red>С</red>т҃ы́хъ а҆́гг҃лъ сщ҃є́ннымъ и҆ чⷭ҇тны̑мъ рꙋка́мъ преложи́ мѧ влⷣчце, ꙗ҆́кѡ да тѣ́хъ кри́лы покры́всѧ, не ви́жꙋ безче́стнагѡ и҆ смра́днагѡ и҆ мра́чнагѡ бѣсѡ́въ ѡ҆́браза.

<rubric class="inline">И҆ ны́нѣ:</rubric> <red>Ч</red>ерто́же бж҃їй всечⷭ҇тне, нбⷭ҇номꙋ разꙋ́мномꙋ черто́гꙋ сподо́би мѧ̀, мою̀ ѹ҆га́сшꙋю и҆ несїѧ́ющꙋю свѣщꙋ̀ вже́гши, ст҃ы́мъ є҆ле́емъ млⷭ҇ти твоеѧ̀.

<rubric>Конда́къ, гла́съ ѕ҃.</rubric>

<red>Д</red>ꙋшѐ моѧ̀, дꙋшѐ моѧ̀, воста́ни, что̀ спи́ши, коне́цъ приближа́етсѧ, и҆ нꙋ́жда тѝ мо́лвити: воспрѧнѝ ѹ҆́бѡ, да пощади́тъ тѧ̀ хрⷭ҇то́съ бг҃ъ, и҆́же вездѣ̀ сы́й, и҆ всѧ̑ и҆сполнѧ́ѧй.

<rubric class="inline">І҆́косъ:</rubric> <red>Х</red>рⷭ҇то́во врачество̀ ви́дѧ ѿве́рсто, и҆ ѿ сегѡ̀ а҆да́мꙋ и҆сточа́юще здра́вїе, пострада́въ ѹ҆ѧзви́сѧ дїа́волъ, ꙗ҆́кѡ бѣды̑ прїе́млѧ рыда́ше, и҆ свои̑мъ дрꙋгѡ́мъ возопѝ: что̀ сотворю̀ сн҃ꙋ мр҃і́инꙋ; ѹ҆бива́етъ мѧ̀ виѳлее́млѧнинъ, и҆́же вездѣ̀ сы́й, и҆ всѧ̑ и҆сполнѧ́ѧй.

## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ, прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>Н</red>о́щь сме́ртнаѧ мѧ̀ пости́же негото́ва, мра́чна же и҆ безлꙋ́нна, препꙋща́ющи непригото́влена къ до́лгомꙋ ѻ҆́номꙋ пꙋтѝ стра́шномꙋ: да спꙋтеше́ствꙋетъ мѝ твоѧ̀ млⷭ҇ть, влⷣчце.

<red>С</red>ѐ всѝ дні́е моѝ и҆счезо́ша вои́стиннꙋ въ сꙋетѣ̀, ꙗ҆́коже пи́шетсѧ, и҆ лѣ̑та моѧ̑ со тща́нїемъ, сѣ̑ти же смє́ртныѧ вои́стиннꙋ и҆ гѡ́рькїѧ предвари́ша мою̀ дꙋ́шꙋ, ꙗ҆̀же мѧ̀ ѡ҆бдержа́тъ.

<red>М</red>но́жество грѣхѡ́въ мои́хъ да не возмо́жетъ побѣди́ти твоегѡ̀ мно́гагѡ бл҃гоꙋтро́бїѧ, влⷣчце: но да ѡ҆бы́детъ мѧ̀ твоѧ̀ млⷭ҇ть, и҆ всѧ̑ да покры́етъ беззакѡ́нїѧ моѧ̑.

<rubric class="inline">Сла́ва:</rubric> <red>Ѿ</red>водѧ́щїи мѧ̀ ѿсю́дꙋ нахо́дѧтъ, содержа́ще мѧ̀ всю́дꙋ: дꙋша́ же моѧ̀ ѿлага́етъ и҆ страши́тсѧ, мно́га и҆спо́лнена мѧте́жа, ю҆́же ѹ҆тѣ́ши чⷭ҇таѧ ꙗ҆вле́нїемъ твои́мъ.

<rubric class="inline">И҆ ны́нѣ:</rubric> <red>С</red>печа́лꙋющагѡ ниеди́нагѡ въ ско́рби мое́й, нижѐ ѹ҆тѣша́ющагѡ ѡ҆брѣто́хъ влⷣчце: и҆́бо дрꙋ́зи моѝ и҆ зна́емїи вкꙋ́пѣ ѡ҆ста́виша мѧ̀ ны́нѣ: но наде́жде моѧ̀, ника́коже да не ѡ҆ста́виши мѧ̀.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>з̾ пла́мене прпⷣбнымъ ро́сꙋ и҆сточи́лъ є҆сѝ, и҆ првⷣнагѡ же́ртвꙋ водо́ю попали́лъ є҆сѝ, всѧ̑ бо твори́ши хрⷭ҇тѐ, то́кмѡ є҆́же хотѣ́ти: тѧ̀ превозно́симъ во всѧ̑ вѣ́ки.</irmos>

<red>Ꙗ҆́</red>кѡ бг҃а чл҃вѣколю́бца, мт҃и чл҃вѣколюби́ваѧ, ти́химъ и҆ млⷭ҇тивымъ вонмѝ ѻ҆́комъ, є҆гда̀ ѿ тѣ́ла дꙋша̀ моѧ̑ ѿлꙋча́етсѧ, да тѧ̀ во всѧ̑ вѣ́ки сла́влю, ст҃а́ѧ бцⷣе.

<red>Ѹ҆</red>бѣ́гнꙋти мѝ ва̑рваръ безпло́тныхъ полкѝ, и҆ воздꙋ́шныѧ бе́здны возни́кнꙋти, и҆ къ нб҃сѝ взы́ти мѧ̀ сподо́би, да тѧ̀ во вѣ́ки сла́влю, ст҃а́ѧ бцⷣе.

<red>Р</red>о́ждшаѧ гдⷭ҇а вседержи́телѧ, го́рькихъ мыта́рствъ нача́льника мїроде́ржца ѿженѝ дале́че ѿ менѐ, внегда̀ сконча́тисѧ хощꙋ̀, да тѧ̀ во вѣ́ки сла́влю, ст҃а́ѧ бцⷣе.

<rubric class="inline">Сла́ва:</rubric> <red>В</red>ели́кой послѣ́дней гласѧ́щей трꙋбѣ̀, въ стра́шное и҆ гро́зное воскр҃ше́нїе сꙋда̀, воскр҃са́ющымъ всѣ̑мъ, помѧни́ мѧ тогда̀ ст҃а́ѧ бцⷣе.

<rubric class="inline">И҆ ны́нѣ:</rubric> <red>В</red>ысо́каѧ влⷣки хрⷭ҇та̀ пала́то, твою̀ бл҃года́ть свы́ше посла́вши, предвари́ мѧ ны́нѣ въ де́нь ѡ҆ѕлобле́нїѧ, да тѧ̀ сла́влю во вѣ́ки всѧ̑, ст҃а́ѧ бцⷣе.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ не возмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю же всечⷭ҇таѧ, ꙗ҆ви́сѧ человѣ́кѡмъ сло́во воплоще́нно. Є҆го́же велича́юще, съ нбⷭ҇ными во́и, тѧ̀ ѹ҆бл҃жа́емъ.</irmos>

<red>Ѽ</red> ка́кѡ ѹ҆зрю̀ неви́димаго; ка́кѡ ѹ҆жа́сное ѻ҆́но претерплю̀ видѣ́нїе; ка́кѡ дерзнꙋ̀ ѿве́рсти ѻ҆́чи; ка́кѡ моего̀ влⷣкꙋ смѣ́ю ви́дѣти, є҆го́же не престаѧ́хъ ѿ ю҆́ности ѡ҆горчева́ѧ при́снѡ;

<red>С</red>т҃а́ѧ ѻ҆трокови́це, бг҃ороди́тельнице, на моѐ смире́нїе млⷭ҇рднѡ при́зри, ѹ҆миле́нное моѐ и҆ послѣ́днее моле́нїе сїѐ прїи́мши, и҆ мꙋ́чащагѡ вѣ́чнꙋющагѡ ѻ҆гнѧ̀ потщи́сѧ и҆зба́вити мѧ̀.

<red>Х</red>ра́мы ст҃ы́ѧ ѡ҆скверни́вшаѧ, скве́рный и҆ тѣле́сный хра́мъ ѡ҆ста́вивши, тебѐ бж҃їй всечестны́й хра́ме мо́литъ, ѻ҆трокови́це дв҃о мт҃и, дꙋша̀ моѧ̀, тьмы̀ кромѣ́шнїѧ ѹ҆бѣжа́ти и҆ лю́тагѡ гее́нскагѡ жже́нїѧ.

<rubric class="inline">Сла́ва:</rubric> <red>З</red>рѧ̀ коне́цъ бли́зꙋ житїѧ̀ моегѡ̀, и҆ помышлѧ́ѧ безмѣ́стныхъ мы́слей, дѣѧ́нїй же, всечⷭ҇таѧ, дꙋ́шꙋ мою̀ дѣ́лательницꙋ, лю́тѣ ѹ҆ѧзвлѧ́юсѧ стрѣла́ми со́вѣсти: но прекло́ншисѧ млⷭ҇тивнѡ, бꙋ́ди мѝ предста́тельница.

<rubric class="inline">И҆ ны́нѣ:</rubric> <red>С</red>н҃ъ да́стсѧ на́мъ за млⷭ҇ть, сн҃ъ бж҃їй, и҆ а҆́гг҃льскїй цр҃ь, превѣ́чный ѿ чи́стыхъ крове́й твои́хъ чл҃вѣ́къ проше́дъ: є҆го́же ѹ҆млⷭ҇тиви ѻ҆трокови́це страстнѣ́й мое́й дꙋшѣ̀, и҆сторга́емѣй лю́тѣ ѿ ѻ҆каѧ́ннагѡ моегѡ̀ тѣлесѐ.

<rubric class="inline">Та́же:</rubric> <incipit><red>Д</red>осто́йно є҆́сть:</incipit>

<rubric>Мл҃тва, ѿ і҆ере́а глаго́лемаѧ на и҆схо́дъ дꙋшѝ:</rubric>

<versal>В</versal>лⷣко гдⷭ҇и вседержи́телю, ѻ҆́ч҃е гдⷭ҇а на́шегѡ і҆и҃са хрⷭ҇та̀, и҆́же всѣ̑мъ человѣ́кѡмъ хотѧ́й сп҃сти́сѧ, и҆ въ ра́зꙋмъ и҆́стины прїитѝ: не хотѧ́й сме́рти грѣ́шномꙋ, но ѻ҆браще́нїѧ и҆ живота̀: мо́лимсѧ, и҆ ми́ли сѧ тѝ дѣ́емъ, дꙋ́шꙋ раба̀ твоегѡ̀, <red>и҆́мⷬ҇къ</red>, ѿ всѧ́кїѧ ѹ҆́зы разрѣшѝ, и҆ ѿ всѧ́кїѧ клѧ́твы свободѝ, ѡ҆ста́ви прегрѣшє́нїѧ є҆мꙋ̀, ꙗ҆̀же ѿ ю҆́ности, вѣ́дѡмаѧ и҆ невѣ́дѡмаѧ, въ дѣ́лѣ и҆ сло́вѣ, и҆ чи́стѡ и҆сповѣ̑даннаѧ, и҆лѝ забве́нїемъ, и҆лѝ стꙋдо́мъ ѹ҆тає́наѧ. Ты́ бо є҆ди́нъ є҆сѝ разрѣша́ѧй свѧ̑занныѧ, и҆ и҆справлѧ́ѧй сокрꙋшє́нныѧ, наде́жда ненача́ємымъ, могі́й ѡ҆ставлѧ́ти грѣхѝ всѧ́комꙋ человѣ́кꙋ, на тѧ̀ ѹ҆пова́нїе и҆мꙋ́щемꙋ. Є҆́й, чл҃вѣколюби́вый гдⷭ҇и повелѝ, да ѿпꙋ́ститсѧ ѿ ѹ҆́зъ плотски́хъ и҆ грѣхо́вныхъ, и҆ прїимѝ въ ми́ръ дꙋ́шꙋ раба̀ твоегѡ̀ сегѡ̀, <red>и҆́мⷬ҇къ</red>, и҆ поко́й ю҆̀ въ вѣ́чныхъ ѻ҆би́телехъ со ст҃ы́ми твои́ми, бл҃года́тїю є҆диноро́днагѡ сн҃а твоегѡ̀, гдⷭ҇а бг҃а и҆ сп҃са на́шегѡ і҆и҃са хрⷭ҇та̀: съ ни́мже бл҃гослове́нъ є҆сѝ, съ прест҃ы́мъ и҆ бл҃ги́мъ, и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.
