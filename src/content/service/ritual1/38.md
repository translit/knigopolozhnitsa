---
title: "Чи́нъ бл҃гослове́нїѧ пче́лъ"
navigation:
  key: service-ritual1-38
  title: "Чи́нъ бл҃гослове́нїѧ пче́лъ"
  parent: service-ritual1
  order: 38
type: "service"
---

# Чи́нъ бл҃гослове́нїѧ пче́лъ.

<rubric>Прише́дъ і҆ере́й на мѣ́сто, и҆дѣ́же стоѧ́тъ пче́лы, начина́етъ:</rubric>

<incipit><red>Б</red>л҃гослове́нъ бг҃ъ на́шъ:</incipit>

<rubric class="inline">Чте́цъ:</rubric> <incipit><red>Трист҃о́е.</red></incipit> <rubric class="inline">И҆</rubric> <incipit><red>Ѻ҆́</red>ч҃е на́шъ:</incipit>

<rubric class="inline">И҆ по возгла́сѣ:</rubric> <incipit><red>Ꙗ҆́</red>кѡ твоѐ є҆́сть црⷭ҇тво:</incipit>

<red>Г</red>дⷭ҇и поми́лꙋй, <rubric class="inline">в҃і.</rubric>

<incipit><red>П</red>рїиди́те, поклони́мсѧ:</incipit> <rubric class="inline">Три́жды.</rubric>

<rubric class="inline">И҆ ѱало́мъ н҃:</rubric> <incipit><red>П</red>оми́лꙋй мѧ̀ бж҃е:</incipit>

<rubric>Та́же, ѱало́мъ п҃д:</rubric>

<versal>Б</versal>л҃говоли́лъ є҆сѝ, гдⷭ҇и, зе́млю твою̀, возврати́лъ є҆сѝ плѣ́нъ і҆а́кѡвль. Ѡ҆ста́вилъ є҆сѝ беззакѡ́нїѧ люде́й твои́хъ, покры́лъ є҆сѝ всѧ̑ грѣхѝ и҆́хъ. Ѹ҆кроти́лъ є҆сѝ ве́сь гнѣ́въ тво́й, возврати́лсѧ є҆сѝ ѿ гнѣ́ва ꙗ҆́рости твоеѧ̀. Возвратѝ на́съ бж҃е сп҃се́нїй на́шихъ, и҆ ѿвратѝ ꙗ҆́рость твою̀ ѿ на́съ. Є҆да̀ во вѣ́ки прогнѣ́ваешисѧ на ны̀; и҆лѝ простре́ши гнѣ́въ тво́й ѿ ро́да въ ро́дъ, Бж҃е, ты̀ ѡ҆бра́щьсѧ ѡ҆живи́ши ны̀. И҆ лю́дїе твоѝ возвеселѧ́тсѧ ѡ҆ тебѣ̀. Ꙗ҆вѝ на́мъ гдⷭ҇и млⷭ҇ть твою̀, и҆ сп҃се́нїе твоѐ да́ждь на́мъ. Ѹ҆слы́шꙋ, что̀ рече́тъ ѡ҆ мнѣ̀ гдⷭ҇ь бг҃ъ: ꙗ҆́кѡ рече́тъ ми́ръ на лю́ди своѧ̑ и҆ на прпⷣбныѧ своѧ̑, и҆ на ѡ҆браща́ющыѧ сердца̀ къ немꙋ̀. Ѻ҆ба́че бли́зъ боѧ́щихсѧ є҆гѡ̀ сп҃се́нїе є҆гѡ̀, всели́ти сла́вꙋ въ зе́млю на́шꙋ. Млⷭ҇ть и҆ и҆́стина срѣто́стѣсѧ, пра́вда и҆ ми́ръ ѡ҆блобыза́стасѧ: И҆́стина ѿ землѝ возсїѧ̀, и҆ пра́вда съ нб҃сѐ прини́че. И҆́бо гдⷭ҇ь да́стъ бл҃гость, и҆ землѧ̀ на́ша да́стъ пло́дъ сво́й. Пра́вда пред̾ ни́мъ пред̾и́детъ и҆ положи́тъ въ пꙋ́ть стѡпы̀ своѧ̑.

<rubric>Та́же ѱало́мъ рк҃в:</rubric>

<versal>К</versal>ъ тебѣ̀ возведо́хъ ѻ҆́чи моѝ, живꙋ́щемꙋ на нб҃сѝ. Сѐ ꙗ҆́кѡ ѻ҆́чи ра̑бъ въ рꙋкꙋ̀ госпо́дїй свои́хъ, ꙗ҆́кѡ ѻ҆́чи рабы́ни въ рꙋкꙋ̀ госпожѝ своеѧ̀: та́кѡ ѻ҆́чи на́ши ко гдⷭ҇ꙋ бг҃ꙋ на́шемꙋ, до́ндеже ѹ҆ще́дритъ ны̀. Поми́лꙋй на́съ гдⷭ҇и, поми́лꙋй на́съ, ꙗ҆́кѡ по мно́гꙋ и҆спо́лнихомсѧ ѹ҆ничиже́нїѧ: Наипа́че напо́лнисѧ дꙋша̀ на́ша поноше́нїѧ гобзꙋ́ющихъ, и҆ ѹ҆ничиже́нїѧ го́рдыхъ.

<rubric>Чита́ємымъ же ѱалмѡ́мъ, ѡ҆кроплѧ́етъ і҆ере́й мѣста̀ пче́лъ всѧ̑, глаго́лѧ и҆ са́мъ ѱало́мъ н҃-й та́йнѡ:</rubric>

<incipit><red>П</red>оми́лꙋй мѧ̀ бж҃е:</incipit>

<rubric class="inline">Та́же ре́къ:</rubric> <red>Г</red>дⷭ҇ꙋ помо́лимсѧ.

<rubric class="inline">И҆ чте́цъ:</rubric> <red>Г</red>дⷭ҇и поми́лꙋй.

<rubric>Чте́тъ і҆ере́й мл҃твы сїѧ̑:</rubric>

<versal>С</versal>озда́телю всѣ́хъ бж҃е, сѣ́мена бл҃гословлѧ́ѧй и҆ ѹ҆множа́ѧй, и҆ къ ѹ҆потребле́нїю на́шемꙋ сїѧ̑ бл҃гопотрє́бна творѧ́й: хода́тайствомъ прⷣте́чи и҆ крⷭ҇ти́телѧ і҆ѡа́нна, млⷭ҇тивнѡ вне́млѧ мл҃твамъ на́шымъ, пче́лы сїѧ̑ бл҃гослови́ти и҆ ѡ҆ст҃и́ти свои́мъ бл҃гоꙋтро́бїемъ бл҃гоизво́ли, да ѻ҆би́льнѣе плоды̀ своѧ̑ прино́сѧтъ, во є҆́же ко хра́мꙋ твоемꙋ̀ и҆ ст҃ы́хъ ѻ҆лтаре́й твои́хъ лѣ́потѣ и҆ ѹ҆краше́нїю, кꙋ́пнѡ же и҆ къ на́шемꙋ ѹ҆потребле́нїю бы́ти и҆̀мъ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же че́сть и҆ сла́ва, во вѣ́ки вѣкѡ́въ, а҆ми́нь.

<red>Г</red>дⷭ҇ꙋ помо́лимсѧ.

<rubric class="inline">Чте́цъ:</rubric> <red>Г</red>дⷭ҇и поми́лꙋй.

<rubric class="inline">І҆ере́й:</rubric> <red>Б</red>ж҃е, трꙋдо́мъ чл҃вѣ́ческимъ и҆ безслове́сными живо́тными бл҃годѣ́йствовати вѣ́дый, и҆ неизрече́ннымъ млⷭ҇рдїемъ твои́мъ самѣ́хъ пче́лъ плоды̀ и҆ дѣла̀ къ нꙋ́ждамъ на́шымъ ѹ҆потреблѧ́ти наꙋчи́вый, смире́ннѡ мо́лимсѧ вели́чествїю твоемꙋ̀: пче́лы сїѧ̑ бл҃гослови́ти и҆зво́ли, и҆ къ прїѡбрѣ́тенїю чл҃вѣ́ческомꙋ ро́дꙋ ѹ҆мно́жи ѧ҆̀, снабдѣва́ѧ и҆̀хъ, и҆ препитава́ѧ: да кі́йждо на вели́чество твоѐ и҆ безмѣ̑рныѧ щедрѡ́ты твоѧ̑ ѹ҆пова́ѧй, въ хране́нїи же си́хъ живо́тныхъ трꙋжда́ѧйсѧ, трꙋдѡ́въ свои́хъ ѻ҆би̑льныѧ плоды̀ сподо́битсѧ воспрїѧ́ти, и҆ нбⷭ҇нагѡ бл҃гослове́нїѧ и҆спо́лнитсѧ, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ, є҆мꙋ́же че́сть и҆ сла́ва во вѣ́ки вѣкѡ́въ, а҆ми́нь.

<rubric>И҆ па́ки ѡ҆кроплѧ́етъ мѣ́сто пче́лъ, и҆ чте́тъ є҆ѵⷢ҇лїе ѿ лꙋкѝ, зача́ло рд҃і.</rubric>

<versal>В</versal>о вре́мѧ ѻ҆́но, воскр҃съ і҆и҃съ ѿ ме́ртвыхъ, ста̀ посредѣ̀ ѹ҆чени̑къ свои́хъ, и҆ глаго́ла и҆̀мъ: ми́ръ ва́мъ. Ѹ҆боѧ́вшесѧ же и҆ пристра́шни бы́вше, мнѧ́хꙋ дꙋ́хъ ви́дѣти. И҆ речѐ и҆̀мъ: что̀ смꙋще́ни є҆стѐ; и҆ почто̀ помышлє́нїѧ вхо́дѧтъ въ сердца̀ ва̑ша; Ви́дите рꙋ́цѣ моѝ и҆ но́зѣ моѝ, ꙗ҆́кѡ са́мъ а҆́зъ є҆́смь: ѡ҆сѧжи́те мѧ̀ и҆ ви́дите: ꙗ҆́кѡ дх҃ъ пло́ти и҆ ко́сти не и҆́мать, ꙗ҆́коже менѐ ви́дите и҆мꙋ́ща. И҆ сїѐ ре́къ, показа̀ и҆̀мъ рꙋ́цѣ и҆ но́зѣ. Є҆ще́ же не вѣ́рꙋющымъ и҆̀мъ ѿ ра́дости и҆ чꙋдѧ́щымсѧ, речѐ и҆̀мъ: и҆́мате ли что̀ снѣ́дно здѣ̀; Ѻ҆ни́ же да́ша є҆мꙋ̀ ры́бы печены̀ ча́сть, и҆ ѿ пче́лъ со́тъ. И҆ взе́мъ пред̾ ни́ми ꙗ҆дѐ. Рече́ же и҆̀мъ сїѧ̑ сꙋ́ть словеса̀, ꙗ҆̀же глаго́лахъ къ ва́мъ, є҆щѐ сы́й съ ва́ми, ꙗ҆́кѡ подоба́етъ сконча́тисѧ всѣ̑мъ напи̑саннымъ въ зако́нѣ мѡѷсе́овѣ и҆ прⷪ҇ро́цѣхъ и҆ ѱалмѣ́хъ ѡ҆ мнѣ̀.

<rubric>По є҆ѵⷢ҇лїи же глаго́летъ сїѐ:</rubric>

<red>С</red>и́ми є҆ѵⷢ҇льскими словесы̀, да ѡ҆чи́стѧтсѧ грѣхѝ на́шѧ, и҆ разорѧ́тсѧ и҆ поги́бнꙋтъ всѧ̑ ѡ҆баѧ̑нїѧ, а҆́ще ка̑ѧ сꙋ́ть на мѣ́стѣ се́мъ: да сни́детъ же на нѐ бл҃гослове́нїе всемогꙋ́щагѡ бг҃а ѻ҆ц҃а̀, и҆ сн҃а, и҆ ст҃а́гѡ дх҃а, а҆ми́нь.

<rubric>И҆ па́ки кропи́тъ мѣ́сто пче́лъ, и҆ быва́етъ ѿпꙋ́стъ.</rubric>
