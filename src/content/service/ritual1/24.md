---
title: "Послѣ́дованїе паннѵхі́ды"
navigation:
  key: service-ritual1-24
  title: "Послѣ́дованїе паннѵхі́ды"
  parent: service-ritual1
  order: 24
type: "service"
---

# Послѣ́дованїе паннѵхі́ды.

<rubric class="inline">І҆ере́й начина́етъ:</rubric> <incipit><red>Б</red>лагослове́нъ бг҃ъ на́шъ:</incipit>

<rubric class="inline">Та́же:</rubric> <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit> <red>Г</red>дⷭ҇и поми́лꙋй, <rubric class="inline">в҃і.</rubric> <red>С</red>ла́ва, и҆ ны́нѣ:

<incipit><red>П</red>рїиди́те поклони́мсѧ:</incipit> <rubric class="inline">Три́жды.</rubric>

<rubric>Та́же ѱало́мъ ч҃:</rubric>

<versal>Ж</versal>ивы́й въ по́мощи вы́шнѧгѡ, въ кро́вѣ бг҃а небе́снагѡ водвори́тсѧ. Рече́тъ гдⷭ҇еви: застꙋ́пникъ мо́й є҆си,̀ и҆ прибѣ́жище моѐ, бг҃ъ мо́й, и҆ ѹ҆пова́ю на него̀. Ꙗ҆́кѡ то́й и҆зба́витъ тѧ̀ ѿ сѣ́ти ло́вчи и҆ ѿ словесѐ мѧте́жна: Плещма̀ свои́ма ѡ҆сѣни́тъ тѧ̀, и҆ под̾ крилѣ̀ є҆гѡ̀ надѣ́ешисѧ: ѻ҆рꙋ́жїемъ ѡ҆бы́детъ тѧ̀ и҆́стина є҆гѡ̀. Не ѹ҆бои́шисѧ ѿ стра́ха нощна́гѡ, ѿ стрѣлы̀ летѧ́щїѧ во днѝ: ѿ ве́щи во тмѣ̀ преходѧ́щїѧ, ѿ срѧ́ща и҆ бѣ́са полꙋ́деннаго. Паде́тъ ѿ страны̀ твоеѧ̀ ты́сѧща, и҆ тма̀ ѡ҆деснꙋ́ю тебѐ, къ тебѣ́ же не прибли́житсѧ: Ѡ҆ба́че ѻ҆чи́ма твои́ма смо́триши и҆ воздаѧ́нїе грѣ́шникѡвъ ѹ҆́зриши. Ꙗ҆́кѡ ты̀, гдⷭ҇и, ѹ҆пова́нїе моѐ: вы́шнѧгѡ положи́лъ є҆сѝ прибѣ́жище твоѐ. Не прїи́детъ къ тебѣ̀ ѕло̀, и҆ ра́на не прибли́житсѧ тѣлесѝ твоемꙋ̀. Ꙗ҆́кѡ а҆́гг҃лѡмъ свои́мъ заповѣ́сть ѡ҆ тебѣ̀, сохрани́ти тѧ̀ во всѣ́хъ пꙋте́хъ твои́хъ. На рꙋка́хъ во́змꙋтъ тѧ̀, да не когда̀ преткне́ши ѡ҆ ка́мень но́гꙋ твою̀. На а҆́спїда и҆ васїлі́ска настꙋ́пиши, и҆ попере́ши льва̀ и҆ ѕмі́ѧ. Ꙗ҆́кѡ на мѧ̀ ѹ҆пова̀, и҆ и҆зба́влю и҆̀, покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀, и҆ ѹ҆слы́шꙋ є҆го̀: съ ни́мъ є҆́смь въ ско́рби, и҆змꙋ̀ є҆го̀ и҆ просла́влю є҆го̀. Долгото́ю дні́й и҆спо́лню є҆го̀ и҆ ꙗ҆влю̀ є҆мꙋ̀ спасе́нїе моѐ.

<rubric class="inline">Сла́ва, и҆ ны́нѣ:</rubric> <red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѐ бж҃е. <rubric class="inline">Три́жды.</rubric>



<rubric>Посе́мъ є҆ктенїа̀:</rubric>

<red>М</red>и́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> свы́шнемъ ми́рѣ, и҆ ѡ҆ спасе́нїи дꙋ́шъ на́шихъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> ѡ҆ставле́нїи согрѣше́нїй, во блаже́ннѣй па́мѧти преста́вльшихсѧ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> приснопа́мѧтныхъ рабѣ́хъ бж҃їихъ, <red>и҆́мⷬ҇къ</red>: поко́ѧ, тишины̀, блаже́нныѧ па́мѧти и҆́хъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> прости́ти и҆̀мъ всѧ́кое прегрѣше́нїе во́льное и҆ нево́льное, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> неѡсꙋждє́ннымъ предста́ти ѹ҆ стра́шнагѡ престо́ла гдⷭ҇а сла́вы, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> пла́чꙋщихъ и҆ болѣ́знꙋющихъ ча́ющихъ хрⷭ҇то́ва ѹ҆тѣше́нїѧ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> ѿпꙋсти́тисѧ и҆̀мъ ѿ всѧ́кїѧ болѣ́зни, печа́ли, и҆ воздыха́нїѧ: и҆ всели́ти и҆̀хъ и҆дѣ́же присѣща́етъ свѣ́тъ лица̀ бж҃їѧ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> ꙗ҆́кѡ да гдⷭ҇ь бг҃ъ на́шъ ѹ҆чини́тъ дꙋ́шы и҆́хъ въ мѣ́стѣ свѣ́тлѣ, въ мѣ́стѣ ѕла́чнѣ, въ мѣ́стѣ поко́йнѣ, и҆дѣ́же всѝ пра́веднїи пребыва́ютъ, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> причте́нїи и҆́хъ въ нѣ́дрѣхъ а҆враа́ма, и҆ і҆саа́ка, и҆ і҆а́кѡва, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ѡ҆</red> и҆зба́витисѧ на́мъ ѿ всѧ́кїѧ ско́рби, гнѣ́ва и҆ нꙋ́жды, гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>З</red>астꙋпѝ, спасѝ, поми́лꙋй и҆ сохранѝ на́съ бж҃е, твое́ю благода́тїю.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>М</red>лⷭ҇ти бж҃їѧ, црⷭ҇тва нб҃нагѡ, и҆ ѡ҆ставле́нїѧ грѣхѡ́въ и҆спроси́вше тѣ̑мъ и҆ са́ми себѣ̀, дрꙋ́гъ дрꙋ́га, и҆ ве́сь живо́тъ на́шъ хрⷭ҇тꙋ̀ бг҃ꙋ предади́мъ.

<rubric class="inline">Мы́ же рече́мъ:</rubric> <red>Т</red>ебѣ̀ гдⷭ҇и.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе, и҆ живо́тъ, и҆ поко́й ѹ҆со́пшихъ ра̑бъ твои́хъ, <red>и҆́мⷬ҇къ</red>: хрⷭ҇тѐ бж҃е на́шъ: и҆ тебѣ̀ сла́вꙋ возсыла́емъ со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Гла́съ и҃:</rubric> <red>А҆</red>ллилꙋ́їа. <rubric class="inline">Три́жды.</rubric>

<rubric class="inline">Сті́хъ а҃:</rubric> <red>Б</red>л҃же́ни, ꙗ҆̀же и҆збра́лъ, и҆ прїѧ́лъ є҆сѝ гдⷭ҇и.

<rubric class="inline">Сті́хъ в҃:</rubric> <red>П</red>а́мѧть и҆́хъ въ ро́дъ и҆ ро́дъ.

<rubric class="inline">Сті́хъ г҃:</rubric> <red>Д</red>ꙋ́ши и҆́хъ во бл҃ги́хъ водворѧ́тсѧ.



<rubric>Тропа́рь, гла́съ то́йже:</rubric>

<red>Г</red>лꙋбино́ю мꙋ́дрости, человѣколю́бнѡ всѧ̑ стро́ѧй, и҆ поле́зное всѣ̑мъ подава́ѧй, е҆ди́не содѣ́телю, ѹ҆поко́й гдⷭ҇и, дꙋ́шы ра̑бъ твои́хъ: на тѧ́ бо ѹ҆пова́нїе возложи́ша, творца̀ и҆ зижди́телѧ и҆ бг҃а на́шего.

<rubric>Сла́ва, то́йже. И҆ ны́нѣ:</rubric>

<red>Т</red>ебѐ и҆ стѣ́нꙋ и҆ приста́нище и҆́мамы, и моли́твенницꙋ благопрїѧ́тнꙋю къ бг҃ꙋ, є҆го́же родила̀ є҆сѝ, бцⷣе безневѣ́стнаѧ, вѣрныхъ спасе́нїе.

<red>И҆</red> а҆́бїе: Благослове́нъ є҆сѝ гдⷭ҇и, наꙋчи́ мѧ̀ ѡ҆правда́нїємъ твои́мъ.

<red>С</red>т҃ы́хъ ли́къ ѡ҆брѣ́те и҆сто́чникъ жи́зни, и҆ две́рь ра́йскꙋю: да ѡ҆брѧ́щꙋ и҆ а҆́зъ пꙋ́ть покаѧ́нїемъ: поги́бшее ѻ҆вча̀ а҆́зъ є҆́смь, воззови́ мѧ̀ сп҃се, и҆ сп҃си́ мѧ̀.

<incipit><red>Б</red>лагослове́нъ є҆сѝ гдⷭ҇и:</incipit>

<red>А҆́</red>гнца бж҃їѧ проповѣ̑даше, и҆ закла́ни бы́вше ꙗ҆́коже а҆́гнцы, и҆ къ жи́зни нестарѣ́емѣй ст҃і́и и҆ присносꙋ́щнѣй преста́вльшесѧ, того̀ прилѣ̑жнѡ мч҃нцы моли́те, долгѡ́въ разрѣше́нїе на́мъ дарова́ти.

<incipit><red>Б</red>лагослове́нъ є҆сѝ гдⷭ҇и:</incipit>

<red>В</red>ъ пꙋ́ть ѹ҆́зкїй хо́ждшїи приско́рбный, всѝ въ житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀ послѣ̑довавшїи вѣ́рою, прїиди́те наслади́тесѧ, и҆́хже ѹ҆гото́вахъ ва́мъ по́честей, и҆ вѣнцє́въ небе́сныхъ.

<incipit><red>Б</red>лагослове́нъ є҆сѝ гдⷭ҇и:</incipit>

<red>Ѻ҆́</red>бразъ є҆́смь неизрече́нныѧ твоеѧ̀ сла́вы, а҆́ще и҆ ꙗ҆́звы ношꙋ̀ прегрѣше́нїй: ѹ҆ще́дри твоѐ созда́нїе влⷣко, и҆ ѡ҆чи́сти твои́мъ бл҃гоꙋтро́бїемъ, и҆ вожделѣ́нное ѻ҆те́чество пода́ждь мѝ, раѧ̀ па́ки жи́телѧ мѧ̀ сотворѧ́ѧ.

<incipit><red>Б</red>лагослове́нъ є҆сѝ гдⷭ҇и:</incipit>

<red>Д</red>ре́вле ѹ҆́бѡ ѿ не сꙋ́щихъ созда́вый мѧ̀, и҆ ѻ҆́бразомъ твои́мъ бж҃е́ственнымъ почты́й, престꙋпле́нїемъ же за́повѣди, па́ки мѧ̀ возврати́вый въ зе́млю, ѿ неѧ́же взѧ́тъ бы́хъ, на є҆́же по подо́бїю возведѝ дре́внею добро́тою воз̾ѻбрази́тисѧ.

<incipit><red>Б</red>лагослове́нъ є҆сѝ гдⷭ҇и:</incipit>

<red>Ѹ҆</red>поко́й бж҃е рабы̑ твоѧ̑ и҆ ѹ҆чинѝ ѧ̑ въ раѝ, и҆дѣ̑же ли́цы ст҃ы́хъ гдⷭ҇и, и҆ пра́вєдницы сїѧ́ютъ ꙗ҆́кѡ свѣти̑ла: ѹ҆со́пшыѧ рабы̑ твоѧ̑ ѹ҆поко́й, презира́ѧ и҆́хъ всѧ̑ согрѣшє́нїѧ.

<rubric class="inline">Сла́ва:</rubric> <red>Т</red>рисїѧ́тельное є҆ди́нагѡ бж҃ества̀ благоче́стнѡ пое́мъ вопїю́ще: ст҃ъ є҆сѝ ѻ҆́ч҃е безнача́льный, собезнача́льный сн҃е, и҆ бж҃е́ственный дш҃е, просвѣтѝ на́съ вѣ́рою тебѣ̀ слꙋжа́щихъ, и҆ вѣ̑чнагѡ ѻ҆гнѧ̀ и҆схитѝ.

<rubric class="inline">И҆ ны́нѣ:</rubric> <red>Р</red>а́дꙋйсѧ, чтⷭ҇аѧ, бг҃а пло́тїю ро́ждшаѧ во сп҃се́нїе всѣ́хъ, є҆́юже ро́дъ чл҃вѣ́ческїй ѡ҆брѣ́те сп҃се́нїе, тобо́ю да ѡ҆брѧ́щемъ ра́й, бцⷣе чтⷭ҇аѧ бл҃гослове́ннаѧ.

<red>А҆</red>ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀ бж҃е. <rubric class="inline">Три́жды.</rubric>



<rubric>Посе́мъ є҆ктенїа̀:</rubric>

<red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋ́шъ ѹ҆со́пшихъ рабѡ́въ бж҃їихъ, <red>и҆́мⷬ҇къ</red>: и҆ ѡ҆ є҆́же прости́тисѧ и҆̀мъ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шы и҆́хъ, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>М</red>лⷭ҇ти бж҃їѧ, црⷭ҇тва нб҃нагѡ, и҆ ѡ҆ставле́нїѧ грѣхѡ́въ и҆́хъ, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й, гдⷭ҇и.

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric>І҆ере́й гл҃го́летъ мл҃твꙋ сїю̀ та́йнѡ:</rubric>

<versal>Б</versal>ж҃е дꙋхѡ́въ, и҆ всѧ́кїѧ пло́ти, сме́рть попра́вый и҆ дїа́вола ѹ҆праздни́вый, и҆ живо́тъ мі́рꙋ твоемꙋ̀ дарова́вый: са́мъ гдⷭ҇и, ѹ҆поко́й дꙋ́шы ѹ҆со́пшихъ рабѡ́въ твои́хъ, <red>и҆́мⷬ҇къ</red>: в̾ мѣ́стѣ свѣ́тлѣ, въ мѣ́стѣ зла́чнѣ, въ мѣ́стѣ поко́йнѣ, ѿню́дꙋже ѿбѣжѐ боле́знь, пе́чаль и҆ воздыха́нїе: всѧ́кое согрѣше́нїе содѣ́ѧнное и҆́ми, сло́вомъ, и҆лѝ дѣ́ломъ, и҆лѝ помышле́нїемъ, ꙗ҆́кѡ бл҃гі́й чл҃вѣколю́бецъ бг҃ъ простѝ: ꙗ҆́кѡ нѣ́сть чл҃вѣ́къ, и҆́же жи́въ бꙋ́детъ, и҆ не согрѣши́тъ: ты̀ бо є҆ди́нъ кромѣ̀ грѣха̀, пра́вда твоѧ̀ пра́вда во вѣ̑ки, и҆ сло́во твоѐ и҆́стина.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе, и҆ жи́вотъ, и҆ поко́й ѹ҆со́пшихъ рабѡ́въ твои́хъ, <red>и҆́мⷬ҇къ</red>: хрⷭ҇те бж҃е на́шъ: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>И҆ глаго́лемъ сѣда́ленъ, гла́съ є҃:</rubric>

<red>П</red>око́й сп҃се на́шъ, съ пра́ведными рабы̑ твоѧ̑, и҆ сїѧ̑ вселѝ во дворы̀ твоѧ̑, ꙗ҆́коже є҆́сть пи́сано, презира́ѧ ꙗ҆́кѡ бл҃гъ прегрѣшє́нїѧ и҆́хъ вѡ́льнаѧ и҆ невѡ́льнаѧ, и҆ всѧ̑ ꙗ҆̀же въ вѣ̑дѣнїи, и҆ не въ вѣ́дѣнїи чл҃вѣколю́бче.

<rubric>Сла́ва и҆ ны́нѣ, бг҃оро́диченъ:</rubric>

<red>Ѿ</red> дв҃ы возсїѧ́вый мі́рꙋ хрⷭ҇тѐ бж҃е, сы́ны свѣ́та то́ю показа́вый, поми́лꙋй на́съ.

<rubric class="inline">Та́же ѱало́мъ н҃:</rubric> <incipit><red>П</red>оми́лꙋй мѧ̀ бж҃е:</incipit>



<rubric>И҆ а҆́бїе канѡ́нъ, гла́съ ѕ҃:</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь пои́мъ, вопїѧ́ше.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>С</red>ла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>ѣ́сть ст҃ъ, ꙗ҆́коже ты̀ гдⷭ҇и бж҃е мо́й, вознесы́й ро́гъ вѣ́рныхъ твои́хъ бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>С</red>ла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric class="inline">Катава́сїа:</rubric> <irmos><red>Н</red>ѣ́сть ст҃ъ:</irmos>



<rubric>Та́же є҆ктенїа̀:</rubric>

<red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋ́шъ ѹ҆со́пшихъ рабѡ́въ бж҃їихъ, <red>и҆́мⷬ҇къ</red>: и҆ ѡ҆ є҆́же прости́тисѧ и҆̀мъ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шы и҆́хъ, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>М</red>лⷭ҇ти бж҃їѧ, црⷭ҇тва нб҃нагѡ, и҆ ѡ҆ставле́нїѧ грѣхѡ́въ и҆́хъ, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й, гдⷭ҇и.

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе, и҆ жи́вотъ, и҆ поко́й ѹ҆со́пшихъ рабѡ́въ твои́хъ, <red>и҆́мⷬ҇къ</red>: хрⷭ҇те бж҃е на́шъ: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Посе́мъ сѣда́ленъ гла́съ ѕ҃:</rubric>

<red>В</red>ои́стиннꙋ сꙋета̀ всѧ́чєскаѧ, житїе́ же сѣ́нь и҆ со́нїе, и҆́бо всꙋ́е мѧте́тсѧ всѧ́къ земноро́дный, ꙗ҆́коже речѐ писа́нїе: є҆гда̀ мі́ръ приѡбрѧ́щемъ, тогда̀ во гро́бъ всели́мсѧ, и҆дѣ̑же вкꙋ́пѣ ца́рїе и҆ ни́щїи. Тѣ́мже хрⷭ҇тѐ бж҃е, преста́вльшыѧсѧ ѹ҆поко́й, ꙗ҆́кѡ чл҃вѣколю́бецъ.

<rubric>Сла́ва, и҆ ны́нѣ, бг҃оро́диченъ:</rubric>

<red>В</red>сест҃а́ѧ бцⷣе, во вре́мѧ живота̀ моегѡ̀ не ѡ҆ста́ви менѐ, чл҃вѣ́ческомꙋ предста́тельствꙋ не ввѣ́ри мѧ̀, но сама̀ застꙋпѝ, и҆ поми́лꙋй мѧ̀.



## Пѣ́снь д҃.

<rubric class="inline">І҆рмо́съ:</rubric> <irmos><red>Х</red>рⷭ҇сто́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ це́рковь бг҃олѣ́пнѡ пое́тъ взыва́ющи, ѿ смы́сла чи́ста ѡ҆ гдⷭ҇ѣ пра́зднꙋющи.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>С</red>ла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Пѣ́снь є҃.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>С</red>ла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ вопїю̀ тѝ: возведѝ ѿ тлѝ живо́тъ мо́й, мно́гомлⷭ҇тиве.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>С</red>ла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric class="inline">Катава́сїа:</rubric> <irmos><red>Ж</red>ите́йское мо́ре:</irmos>



<rubric>Та́же є҆ктенїа̀:</rubric>

<red>П</red>а́ки и҆ па́ки ми́ромъ гдⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Є҆</red>щѐ мо́лимсѧ ѡ҆ ѹ҆покое́нїи дꙋ́шъ ѹ҆со́пшихъ рабѡ́въ бж҃їихъ, <red>и҆́мⷬ҇къ</red>: и҆ ѡ҆ є҆́же прости́тисѧ и҆̀мъ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шы и҆́хъ, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<red>М</red>лⷭ҇ти бж҃їѧ, црⷭ҇тва нб҃нагѡ, и҆ ѡ҆ставле́нїѧ грѣхѡ́въ и҆́хъ, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й, гдⷭ҇и.

<red>Г</red>дⷭ҇ꙋ помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе, и҆ жи́вотъ, и҆ поко́й ѹ҆со́пшихъ рабѡ́въ твои́хъ, <red>и҆́мⷬ҇къ</red>: хрⷭ҇те бж҃е на́шъ: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric>Конда́къ, гла́съ и҃: </rubric>

<red>С</red>о ст҃ы́ми ѹ҆поко́й хрⷭ҇тѐ, дꙋ́шы ра̑бъ твои́хъ, и҆дѣ́же нѣ́сть болѣ́знь, ни печа́ль, ни воздыха́нїе, но жи́знь безконе́чнаѧ.

<rubric class="inline">І҆́косъ:</rubric> <red>С</red>а́мъ є҆ди́нъ є҆сѝ безсме́ртный, сотвори́вый и҆ созда́вый человѣ́ка, земні́и ѹ҆́бѡ ѿ землѝ созда́хомсѧ, и҆ въ зе́млю тꙋ́южде по́йдемъ, ꙗ҆́коже повелѣ́лъ є҆сѝ созда́вый мѧ̀ и҆ рекі́й мѝ: ꙗ҆́кѡ землѧ̀ є҆сѝ и҆ въ зе́млю ѿи́деши, а҆́може всѝ человѣ́цы по́йдемъ, надгро́бное рыда́нїе творѧ́ще пѣ́снь: А҆ллилꙋ́їа.



## Пѣ́снь з҃.

<rubric class="inline">І҆рмо́съ:</rubric> <irmos><red>Р</red>осода́тельнꙋю ѹ҆́бѡ пе́щь содѣ́ла а҆́гг҃лъ преподо́бнымъ ѻ҆трокѡ́мъ, халде́и же ѡ҆палѧ́ющее велѣ́нїе бж҃їе, мꙋчи́телѧ ѹ҆вѣща̀ вопи́ти: бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>С</red>ла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ, всѧ̑ бо твори́ши хрⷭ҇тѐ, то́кмѡ є҆́же хотѣ́ти, тѧ̀ превозно́симъ во всѧ̑ вѣ́ки.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>Б</red>л҃гослови́мъ ѻ҆ц҃а̀, и҆ сн҃а, и҆ ст҃а́гѡ дх҃а, гдⷭ҇а.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃ельстїи взира́ти: тобо́ю же всечⷭ҇таѧ, ꙗ҆ви́сѧ чл҃вѣ́кѡмъ сло́во воплоще́нно, є҆го́же велича́юще, съ нб҃ными во́и тѧ̀ ѹ҆блажа́емъ.</irmos>

<red>П</red>око́й гдⷭ҇и, дꙋ́шы ѹ҆со́пшихъ ра̑бъ твои́хъ.

<red>С</red>ла́ва ѻ҆ц҃ꙋ̀ и҆ сн҃ꙋ, и҆ ст҃о́мꙋ дх҃ꙋ.

<red>И҆</red> ны́нѣ и҆ при́снѡ, и҆ во вѣ́ки вѣкѡ́въ, а҆ми́нь.

<rubric class="inline">Та́же і҆ере́й:</rubric> <red>Б</red>цⷣꙋ и҆ мт҃рь свѣ́та въ пѣ́снехъ возвели́чимъ.

<rubric class="inline">Ли́къ:</rubric> <red>Д</red>ꙋ́си и҆ дꙋ́шы пра́ведныхъ восхва́лѧтъ тѧ̀, гдⷭ҇и.

<rubric class="inline">И҆ катава́сїа:</rubric> <red>Б</red>г҃а чл҃вѣ́кѡмъ:



<rubric class="inline">Чте́цъ:</rubric> <incipit><red>Трист҃о́е.</red></incipit> <rubric class="inline">И҆ по</rubric> <incipit><red>Ѻ҆́</red>ч҃е на́шъ:</incipit>

<rubric>Гл҃го́лемъ и҆ тропарѝ сїѧ̑, гла́съ д҃:</rubric>

<red>С</red>о дꙋ́хи пра́ведныхъ сконча́вшихсѧ дꙋ́шы ра̑бъ твои́хъ сп҃се, ѹ҆поко́й, сохранѧ́ѧ и҆́хъ во бл҃же́нной жи́зни, ꙗ҆́же ѹ҆ тебѐ чл҃вѣколю́бче.

<red>В</red>ъ поко́ищи твое́мъ гдⷭ҇и, и҆дѣ́же всѝ ст҃і́и твоѝ ѹ҆покоева́ютсѧ, ѹ҆поко́й и҆ дꙋ́шы ра̑бъ твои́хъ, ꙗ҆́кѡ є҆ди́нъ є҆сѝ чл҃веколю́бецъ.

<rubric class="inline">Сла́ва:</rubric> <red>Т</red>ы̀ є҆сѝ бг҃ъ соше́дый во а҆́дъ, и҆ ѹ҆́зы ѡ҆кова́нныхъ разрѣши́вый, са́мъ и҆ дꙋ́шы ра̑бъ твои́хъ ѹ҆поко́й.

<rubric class="inline">И҆ ны́нѣ:</rubric> <red>Є҆</red>ди́на чи́стаѧ, и҆ непоро́чнаѧ дв҃о, бг҃а без̾ сѣ́мене ро́ждшаѧ, молѝ спⷭ҇сти́сѧ дꙋша́мъ и҆́хъ.



<rubric>Посе́мъ є҆ктенїа̀:</rubric>

<red>П</red>оми́лꙋй на́съ бж҃е, по вели́цѣй млⷭ҇ти твое́й, мо́лимтисѧ, ѹ҆слы́ши и҆ поми́лꙋй.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>Є҆</red>щѐ мо́лимсѧ ѡ҆ ѹ҆покое́нїи дꙋ́шъ ѹ҆со́пшихъ рабѡ́въ бж҃їихъ, <red>и҆́мⷬ҇къ</red>: и҆ ѡ҆ е҆́же прости́тисѧ и҆́мъ всѧ́комꙋ прегрѣше́нїю, во́льномꙋ же и҆ нево́льномꙋ.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>Ꙗ҆́</red>кѡ да гдⷭ҇ь бг҃ъ ѹ҆чини́тъ дꙋ́шы и҆́хъ, и҆дѣ́же пра́веднїи ѹ҆покоѧ́ютсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй, <rubric class="inline">три́жды.</rubric>

<red>М</red>лⷭ҇ти бж҃їѧ, црⷭ҇тва нб҃нагѡ, и҆ ѡ҆ставле́нїѧ грѣхѡ́въ и҆́хъ, ѹ҆ хрⷭ҇та̀ безсме́ртнагѡ цр҃ѧ̀ и҆ бг҃а на́шегѡ про́симъ.

<rubric class="inline">Ли́къ:</rubric> <red>П</red>ода́й, гдⷭ҇и.

<red>Г</red>дⷭ҇ꙋ, помо́лимсѧ.

<rubric class="inline">Ли́къ:</rubric> <red>Г</red>дⷭ҇и, поми́лꙋй.

<rubric>І҆ере́й гл҃го́летъ мл҃твꙋ сїю̀:</rubric>

<versal>Б</versal>ж҃е дꙋхѡ́въ, и҆ всѧ́кїѧ пло́ти, сме́рть попра́вый и҆ дїа́вола ѹ҆праздни́вый, и҆ живо́тъ мі́рꙋ твоемꙋ̀ дарова́вый, са́мъ гдⷭ҇и, ѹ҆поко́й дꙋ́шы ѹ҆со́пшихъ рабѡ́въ твои́хъ, <red>и҆́мⷬ҇къ</red>: въ мѣ́стѣ свѣ́тлѣ, въ мѣ́стѣ зла́чнѣ, въ мѣ́стѣ поко́йнѣ, ѿню́дꙋже ѿбѣжѐ боле́знь, пе́чаль и҆ воздыха́нїе: всѧ́кое согрѣше́нїе содѣ́ѧнное и҆́ми, сло́вомъ, и҆лѝ дѣ́ломъ, и҆лѝ помышле́нїемъ, ꙗ҆́кѡ бл҃гі́й чл҃вѣколю́бецъ бг҃ъ простѝ: ꙗ҆́кѡ нѣ́сть чл҃вѣкъ, и҆́же жи́въ бꙋ́детъ, и҆ не согрѣши́тъ: ты̀ бо є҆ди́нъ кромѣ̀ грѣха̀, пра́вда твоѧ̀ пра́вда во вѣ́ки, и҆ сло́во твоѐ и҆́стина.

<rubric class="inline">Возгла́съ:</rubric> <red>Ꙗ҆́</red>кѡ ты̀ є҆сѝ воскрⷭ҇нїе, и҆ жи́вотъ, и҆ поко́й ѹ҆со́пшихъ рабѡ́въ твои́хъ, хрⷭ҇те бж҃е на́шъ: и҆ тебѣ̀ сла́вꙋ возсыла́емъ, со безнача́льнымъ твои́мъ ѻ҆ц҃е́мъ, и҆ прест҃ы́мъ и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ.

<rubric class="inline">Ли́къ:</rubric> <red>А҆</red>ми́нь.

<rubric class="inline">Посе́мъ дїа́конъ:</rubric> <red>П</red>ремꙋ́дрость.

<rubric class="inline">Ли́къ:</rubric> <incipit><red>Ч</red>естнѣ́йшꙋю херꙋві̑мъ:</incipit>

<rubric class="inline">І҆ере́й:</rubric> <red>С</red>ла́ва тебѣ̀, хрⷭ҇тѐ бж҃е:

<rubric>Мы́ же, сла́ва и҆ ны́нѣ:</rubric>

<red>Г</red>дⷭ҇и, поми́лꙋй, <rubric class="inline">три́жды.</rubric> <red>Б</red>л҃гословѝ.

<rubric class="inline">І҆ере́й ѿпꙋ́стъ:</rubric> <red>Ж</red>ивы́ми и҆ ме́ртвыми ѡ҆блада́ѧй, воскресы́й и҆́зъ ме́ртвыхъ:

<rubric class="inline">И҆ по ѿпꙋ́стѣ:</rubric> <red>В</red>о бл҃же́нномъ ѹ҆спе́нїи вѣ́чный поко́й пода́ждь гдⷭ҇и, ѹ҆́спшымъ рабѡ́мъ твои̑мъ, <red>и҆́мⷬ҇къ</red>, и҆ сотворѝ и҆́мъ вѣ́чнꙋю па́мѧть.

<rubric class="inline">Пѣвцы̀ пою́тъ:</rubric> <red>В</red>ѣ́чнаѧ па́мѧть. <rubric class="inline">Три́жды.</rubric>
