---
title: "Ма́рта з҃і"
navigation:
  key: service-menaionmar-23
  title: "Ма́рта з҃і"
  parent: service-menaionmar
  order: 23
type: "service"
---

# Ма́рта з҃і.

<rubric>Преставле́нїе преподо́бнагѡ ѻ҆ц҃а̀ на́шегѡ и҆гꙋ́мена мака́рїа, колѧ́зинскагѡ чꙋдотво́рца.</rubric>



<rubric>Ве́черъ, на <incipit><red>Г</red>дⷭ҇и, воззва́хъ:</incipit> стїхи̑ры, гла́съ є҃.</rubric>

<podoben>Подо́бенъ: <incipit><red>Р</red>а́дꙋйсѧ:</incipit></podoben>

<red>Р</red>а́дꙋйсѧ, свѧще́ннаѧ главо̀, ѻ҆́ч҃е мака́рїе бг҃омꙋ́дре, бж҃їѧ ра́зꙋма вода́ми напоѧ́емь, и҆ пло́дъ благоꙋха́ненъ ꙗ҆ви́лсѧ є҆сѝ житїе́мъ твои́мъ ѿ ю҆́ности, преподо́бне. А҆́ще и҆ человѣ́къ є҆стество́мъ бы́лъ є҆сѝ, но а҆́гг҃льски на землѝ пожи́лъ є҆сѝ, стра́хъ бж҃їй возлюби́въ, и҆ за́повѣдемъ є҆гѡ̀ при́снѡ поꙋча́ѧсѧ: ти́хъ же и҆ ѹ҆тѣши́теленъ словесы̀ показа́всѧ, ми́лостивъ и҆ кро́токъ бы́лъ є҆сѝ, и҆ ны́нѣ ра́дости гдⷭ҇а твоегѡ̀ сподо́билсѧ є҆сѝ: прилѣ́жнѡ моли́сѧ дарова́ти дꙋша́мъ на́шымъ ве́лїю ми́лость.

<red>Р</red>а́дꙋйсѧ, преподо́бне ѻ҆́ч҃е мака́рїе, кра́снѣи твоѝ но́зѣ до́блественнѣ къ тече́нїю просте́рлъ є҆сѝ и҆ пꙋсты́ню дости́глъ є҆сѝ, и҆ хра́мъ въ сла́вꙋ ст҃ы́ѧ трⷪ҇цы воздви́глъ є҆сѝ, и҆ мно́жество мона́хѡвъ собра́лъ є҆сѝ, и҆ добродѣ́тельми ты́ѧ просвѣти́лъ є҆сѝ, и҆ всели́лсѧ є҆сѝ, и҆дѣ́же свѣ́тъ невече́рнїй, и҆дѣ́же а҆́гг҃лъ ликостоѧ̑нїѧ: съ ни́миже предстоѧ̀, преподо́бне, молѝ спасти́сѧ дꙋша́мъ на́шымъ.

<red>Д</red>о́брѣ тече́нїе соверши́въ, мака́рїе преподо́бне, ко хрⷭ҇тꙋ̀ восхожде́нїе полꙋчи́лъ є҆сѝ: честны̑ѧ же твоѧ̑ мо́щи во гро́бѣ затворє́ны, землѝ предава́ємы: землѧ́ же ѿ свои́хъ нѣ́дръ предае́тъ тѧ̀ свѧщеннолѣ́пна, цѣ́ла же и҆ неразрꙋши́ма, благоꙋха́нїемъ и҆ чꙋдесы̀ ѹ҆дивлѧ́єма: честна́ѧ же твоѧ̀ ра́ка, па́че ка́мене сапфѵ́ра, ѻ҆́ч҃е, показа́сѧ, содержа́щи многоцѣлє́бныѧ мо́щи твоѧ̑: тѣ́мже хрⷭ҇та̀ бг҃а молѝ, дарова́ти на́мъ ве́лїю ми́лость.

<rubric>Сла́ва, гла́съ и҃:</rubric>

<red>К</red>то̀ и҆зглаго́летъ до́блєсти твоѧ̑, мака́рїе преподо́бне; ра́вно а҆́гг҃лѡмъ житїѐ пожи́лъ є҆сѝ: воздержа́нїемъ ѹ҆́мъ ѡ҆чи́стивъ, сле́зными течє́нїи дꙋ́шꙋ просвѣти́лъ є҆сѝ. Тѣ́мъ и҆ ны́нѣ свѣ́тлѡ ѹ҆кра́шенъ, предстои́ши со а҆́гг҃лы ра́дꙋѧсѧ, сꙋгꙋ́бымъ вѣнце́мъ ѹ҆вѧ́злсѧ є҆сѝ, прилѣ́жнѡ ѻ҆́ч҃е мака́рїе, моли́сѧ, блаже́нне, просѧ̀ ми́ра мі́рꙋ, и҆ царє́мъ держа́вы и҆ ѹ҆тверже́нїѧ, и҆ на́съ сохранѝ, ста́до твоѐ, моли́твами твои́ми.

<rubric>И҆ ны́нѣ, бг҃оро́диченъ:</rubric>

<incipit><red>Ц</red>р҃ь нбⷭ҇ный:</incipit>

<rubric>Прокі́менъ днѐ. Чтє́нїѧ г҃.</rubric>

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́ши въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ. И҆ є҆́же ѿ на́съ ше́ствїе, сокрꙋше́нїе: ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ д҃.)</rubric>

<versal>П</versal>ра́ведникъ, а҆́ще пости́гнетъ сконча́тисѧ, въ поко́и бꙋ́детъ. Ста́рость бо честна̀ не многолѣ́тна, нижѐ въ числѣ̀ лѣ́тъ и҆счита́етсѧ. Сѣди́на же є҆́сть мꙋ́дрость человѣ́кѡмъ, и҆ во́зрастъ ста́рости житїѐ нескве́рное. Бл҃гоꙋго́денъ бг҃ови бы́въ, возлю́бленъ бы́сть, и҆ живы́й посредѣ̀ грѣ̑шникъ преста́вленъ бы́сть: восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ ѹ҆́мъ неѕло́бивъ. Сконча́всѧ вма́лѣ, и҆спо́лни лѣ̑та дѡ́лга: ѹ҆го́дна бо бѣ̀ гдⷭ҇еви дꙋша̀ є҆гѡ̀. Сегѡ̀ ра́ди потща́сѧ ѿ среды̀ лꙋка́вствїѧ. Лю́дїе же ви́дѣвше и҆ не разꙋмѣ́вше, нижѐ поло́жше въ помышле́нїи таково́е: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Главы̑ є҃ и҆ ѕ҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ ца́рствїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый, преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: По́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ. И҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ: рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нїе: и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те, держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: Ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>На лїті́и стїхи̑ры, гла́съ є҃:</rubric>

<red>П</red>реподо́бне ѻ҆́ч҃е, ѿ ю҆́ности и҆мѣ́ѧ смиренномꙋ́дрїе, кро́токъ дꙋше́ю и҆ се́рдцемъ бы́лъ є҆сѝ, возжелѣ́въ ѿлꙋчи́тисѧ мїрски́хъ наслажде́нїй, тѣлє́сныѧ стра̑сти ѹ҆мори́лъ є҆сѝ поще́нїемъ, и҆ къ безстра́стїѧ высотѣ̀, ѻ҆́ч҃е, возше́лъ є҆сѝ: и҆ свѣтода́тельными зарѧ́ми просвѣща́емь, и҆сточа́еши и҆сцѣлє́нїѧ, и҆ ѿго́ниши дꙋ́хи лꙋка̑выѧ ѿ притека́ющихъ тѝ съ вѣ́рою. Тѣ́мъ па́мѧть твою̀ почита́емъ, досточꙋ́дне.

<red>П</red>реподо́бне ѻ҆́ч҃е, въ пꙋсты́ни жи́тельствꙋѧ, є҆ди́номꙋ бг҃ꙋ себѐ возложи́лъ є҆сѝ. Тѣ́сный пꙋ́ть ше́ствовавъ, воздержа́нїемъ пло́ть ѹ҆мертви́лъ є҆сѝ, дꙋ́шꙋ же безстра́стїемъ ѹ҆краси́въ, по́стникѡмъ похвала̀ бы́лъ є҆сѝ, мака́рїе, неви́димаго врага̀ побѣди́лъ є҆сѝ, и҆ бы́лъ є҆сѝ чи́сто прїѧ́телище бжⷭ҇твеннагѡ дх҃а. Тѣ́мже вопїе́мъ тѝ: ми́ръ мі́рꙋ и҆спросѝ, и҆ дꙋша́мъ на́шымъ ве́лїю ми́лость.

<red>П</red>реподо́бне ѻ҆́ч҃е, бж҃е́ственнагѡ дх҃а бл҃года́тїю собра́лъ є҆сѝ ли́къ мона́шествꙋющихъ, во́инствꙋющихъ хрⷭ҇тꙋ̀: съ ни́миже до́брѣ подвиза́всѧ, тече́нїе соверши́лъ є҆сѝ твоегѡ̀ мꙋ́жества, неꙋкло́ннѡ къ нб҃сѝ преводѧ́щꙋю стезю̀ ше́ствовалъ є҆сѝ. И҆ ны́нѣ со а҆́гг҃лы ликꙋ́еши предстоѧ̀ престо́лꙋ всецр҃ѧ̀, моли́сѧ, бл҃же́нне, ѡ҆ ста́дѣ твое́мъ, є҆́же мꙋ́дрѣ собра́лъ є҆сѝ, да сохране́но бꙋ́детъ твои́ми моли́твами.

<rubric>Сла́ва, гла́съ ѕ҃:</rubric>

<red>П</red>рїиди́те, празднолю́бцы, ѹ҆се́рднѡ всѝ стеце́мсѧ, вѣ́рнѡ торжествꙋ́емъ въ честнѣ́й па́мѧти преди́внагѡ ѻ҆ц҃а̀, пѣ́сньми воспѣва́юще, всечестно́е и҆ равноа́гг҃лѡмъ житїѐ є҆гѡ̀: по ст҃ѣ́мъ бо є҆гѡ̀ преставле́нїи честны̑ѧ мо́щи подаю́тъ и҆сцѣлє́нїѧ. Къ немꙋ́же возопїе́мъ: ра́дꙋйсѧ, преподо́бне мака́рїе, свѣти́льниче многосвѣ́тлый, мона́шествꙋющымъ спасе́нїѧ хода́тай: но ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀ бг҃ꙋ, не преста́й молѧ́сѧ ѡ҆ чтꙋ́щихъ па́мѧть твою̀.

<rubric>И҆ ны́нѣ, бг҃оро́диченъ:</rubric>

<incipit><red>Т</red>воре́цъ и҆ и҆зба́витель мо́й:</incipit>

<rubric>На стїхо́внѣ стїхи̑ры, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѽ</red> пресла́вное чꙋ́до! Ꙗ҆́кѡ ѕвѣзда̀ ѿ за́пада, мака́рїе, провозсїѧ́лъ є҆сѝ, и҆ бы́лъ є҆сѝ пра́вило добродѣ́телей, мона́хѡвъ ѹ҆твержде́нїе, по́стникѡвъ ѹ҆добре́нїе. Тѣ́мже соше́дшесѧ въ па́мѧть твою̀, хрⷭ҇та̀ возвели́чимъ, прославлѧ́ющаго своѧ̑ ѹ҆го́дники.

<rubric class="inline">Сті́хъ:</rubric> <red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀.

<red>Ѽ</red> пресла́вное чꙋ́до! Въ послѣ̑днѧѧ времена̀ ꙗ҆́кѡ зарѧ̀ ѡ҆блиста́лъ є҆сѝ, мака́рїе, мона́хъ и҆́стиненъ бы́лъ є҆сѝ, любвѐ ꙗ҆ви́лсѧ є҆сѝ и҆спо́лненъ: и҆ ꙗ҆́кѡ а҆́гг҃лъ на землѝ пожи́лъ є҆сѝ, и҆з̾ѡбража́ѧ въ себѣ̀ добро́тꙋ бжⷭ҇твеннꙋю. Тѣ́мъ па́мѧть твою̀ почита́емъ, досточꙋ́дне.

<rubric class="inline">Сті́хъ:</rubric> <red>Б</red>л҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>Ѽ</red> пресла́вное чꙋ́до! Мака́рїй ди́вный крⷭ҇та̀ си́лою воѡрꙋжи́всѧ, и҆ ꙗ҆́кѡ крѣ́пкїй во́инъ побѣдѝ неви́димыхъ врагѡ́въ ѡ҆полчє́нїѧ, и҆ со а҆́гг҃лы ны́нѣ водворѧ́етсѧ. Тѣ́мже въ па́мѧть є҆гѡ̀ возопїе́мъ: тогѡ̀ моли́твами, хрⷭ҇тѐ бж҃е, спасѝ дꙋ́шы на́шѧ, ꙗ҆́кѡ милосе́рдъ.

<rubric>Сла́ва, гла́съ и҃:</rubric>

<red>М</red>она́хѡвъ мно́жества наста́вника тѧ̀ почита́емъ, ѻ҆́ч҃е на́шъ мака́рїе, твое́ю бо стезе́ю вои́стиннꙋ пра́вѡ ходи́ти позна́хомъ: блаже́нъ є҆сѝ хрⷭ҇тꙋ̀ рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, преподо́бныхъ соприча́стниче и҆ пра́ведныхъ. Съ ни́миже моли́сѧ гдⷭ҇еви, поми́ловитисѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>Б</red>езневѣ́стнаѧ дв҃о:</incipit>

<rubric>Тропа́рь, гла́съ и҃:</rubric>

<red>П</red>лотска̑ѧ мꙋдрова̑нїѧ, ѻ҆́ч҃е мака́рїе, воздержа́нїемъ и҆ бдѣ́нїемъ ѹ҆мертви́лъ є҆сѝ: мѣ́сто бо, на не́мже по́ты твоѧ̑ и҆злїѧ́лъ є҆сѝ, ꙗ҆́кѡ трꙋба̀ вопїе́тъ къ бг҃ꙋ, повѣ́дающи твоѧ̑ и҆справлє́нїѧ: и҆ по сме́рти честны̑ѧ твоѧ̑ мо́щи и҆сточа́ютъ и҆сцѣлє́нїѧ. Тѣ́мже вопїе́мъ тѝ: молѝ хрⷭ҇та̀ бг҃а, да спасе́тъ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>И҆́</red>же на́съ ра́ди рожде́йсѧ ѿ дв҃ы:</incipit>



<rubric>На ѹ҆́трени, на <incipit><red>Б</red>г҃ъ гдⷭ҇ь:</incipit> тропа́рь то́йже.</rubric>

<rubric>По а҃-й стїхоло́гїи сѣда́ленъ, гла́съ и҃:</rubric>

<red>З</red>аре́ю бжⷭ҇твеннагѡ сїѧ́нїѧ просвѣти́всѧ, ѡ҆ста́вилъ є҆сѝ мі́ра житїѧ̀ всѧ̑, и҆ воспрїѧ́лъ є҆сѝ со безпло́тными житїѐ невеще́ственно, дх҃а бжⷭ҇твенными бл҃года́тьми ѹ҆сꙋгꙋ́бивсѧ, ѿѻнꙋ́дꙋже и҆сцѣле́нїй да́ръ воспрїѧ́лъ є҆сѝ. Тѣ́мъ вопїе́мъ тѝ: молѝ хрⷭ҇та̀ бг҃а, спасти́сѧ дꙋша́мъ на́шымъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>бⷭ҇ное благоче́стїе си́ламъ, и҆ похва́льнꙋю высотꙋ̀ дꙋша́мъ на́шымъ, мт҃рь дв҃ꙋ ѻ҆трокови́цꙋ восхва́лимъ, вѣ́рнїи: ра́дꙋйсѧ, ꙗ҆́же а҆́гг҃лѡвъ творца̀ во ѹ҆тро́бѣ носи́вши. Ра́дꙋйсѧ, па́дающымъ ѡ҆чище́нїе, бг҃а сло́ва вопло́щши. Ра́дꙋйсѧ, невѣ́сто неневѣ́стнаѧ.

<rubric>По в҃-й стїхоло́гїи сѣда́ленъ, гла́съ в҃:</rubric>

<red>С</red>тра́стныѧ тмы̀ ѿбѣ́гъ, къ безстра́стїѧ пꙋтє́мъ наставлѧ́емь, къ свѣ́тꙋ невече́рнемꙋ восте́клъ є҆сѝ, и҆ ѿ сегѡ̀ ѡ҆зари́всѧ, нетлѣ́нїѧ бога́тство наслѣ́довалъ є҆сѝ: молѝ непреста́ннѡ ѡ҆ всѣ́хъ на́съ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Д</red>ꙋшѝ моѧ̀ лѣ́ность лю́тꙋю, и҆ се́рдца моегѡ̀ пренеможе́нїе, мт҃и бж҃їѧ, воззрѣ́вши и҆сцѣлѝ моли́твами твои́ми: и҆ спасе́нныхъ ча́сти сподо́би, и҆збавлѧ́ющи мѧ̀ тмы̀ и҆ мꙋче́нїѧ, ꙗ҆́кѡ є҆ди́на ѹ҆пова́нїе моѐ и҆ ѹ҆тѣше́нїе.

<rubric>По полѷеле́и сѣда́ленъ, гла́съ ѕ҃:</rubric>

<red>В</red>оздержа́нїемъ мно́гимъ мꙋдрова̑нїѧ пло́ти ѹ҆мертви́лъ є҆сѝ, дꙋ́шꙋ ѹ҆краси́въ ѻ҆де́ждею безстра́стїѧ, слє́зныѧ ка̑пли съ течє́нїи по́тѡвъ совокꙋпи́лъ є҆сѝ: преше́дъ ѹ҆мо́мъ ко и҆́стинномꙋ рачи́телю, и҆спросѝ на́мъ ве́лїю ми́лость. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѿ</red> се́рдца стена́нїе, и҆ ѿ ѹ҆тро́бы тѝ приноша́ю, твоѐ, пренепоро́чнаѧ, просѧ̀ благопребы́тное застꙋпле́нїе: поми́лꙋй всестрастнꙋ́ю мою̀ дꙋ́шꙋ, ѹ҆милосе́рди многоми́лостиваго бг҃а, и҆зба́вити мѧ̀ сꙋда̀ и҆ є҆́зера ѻ҆́гненнагѡ, є҆ди́на благослове́ннаѧ.

<rubric>Та́же, степє́нна, а҃ а҆нтїфѡ́нъ, д҃-гѡ гла́са.</rubric>

<rubric class="inline">Прокі́менъ:</rubric> <red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>Є҆ѵⷢ҇лїе матѳе́а, зача́ло м҃г.</rubric>

<rubric>По н҃-мъ ѱалмѣ̀ стїхи́ра, гла́съ ѕ҃:</rubric>

<red>П</red>реподо́бне ѻ҆́ч҃е, во всю̀ зе́млю и҆зы́де вѣща́нїе и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскїѧ погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безпоро́чнѡ поревнова́лъ є҆сѝ, дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ.

<rubric>Канѡ́нъ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>В</red>о́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ на́шемꙋ пои́мъ.</irmos>

<red>Ѿ</red>ве́рзи мѝ, хрⷭ҇тѐ, ѹ҆стнѣ̀, воспѣ́ти по́двиги ѹ҆го́дника твоегѡ̀ преподо́бнагѡ мака́рїа, да моли́твами свои́ми ѻ҆́блакъ разори́тъ невѣ́дѣнїѧ моегѡ̀.

<red>Б</red>лаже́нное житїѐ на землѝ пожи́въ, преподо́бне, нб҃сное наслажде́нїе дости́глъ є҆сѝ, и҆ ны́нѣ со а҆́гг҃лы ликꙋ́еши.

<red>П</red>а́мѧть твоѧ̀, мака́рїе преподо́бне, ꙗ҆́кѡ пресвѣ́тлое со́лнце возсїѧ̀, въ ню́же на́мъ и҆спросѝ ѿ бг҃а бл҃года́ть и҆ ми́лость, и҆ согрѣше́нїй и҆збавле́нїе.

<rubric class="inline">Бг҃оро́диченъ:</rubric> <red>Б</red>л҃гослове́нъ пло́дъ, пречⷭ҇таѧ, чре́ва твоегѡ̀, и҆́мже земні́и всѝ клѧ́твы и҆зба́вихомсѧ, бл҃гослове́ннаѧ всечⷭ҇таѧ: несказа́нное чꙋ́до, недовѣ́домое слы́шанїе, всѣ́хъ же вѣ́рныхъ спасе́нїе.

<rubric>Дрꙋгі́й канѡ́нъ. Гла́съ а҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Т</red>воѧ̀ побѣди́тельнаѧ десни́ца бг҃олѣ́пнѡ въ крѣ́пости просла́висѧ: та́ бо, безсме́ртне, ꙗ҆́кѡ всемогꙋ́щаѧ, проти̑вныѧ сотрѐ, і҆и҃льтѧ́нѡмъ пꙋ́ть глꙋбины̀ новосодѣ́лавшаѧ.</irmos>

<red>Ѹ҆</red>ма̀ чи́стыми свѣтлостьмѝ бж҃е́ствєннаѧ зрѧ̀, мꙋ́жескимъ нра́вомъ, бл҃же́нне, къ подвигѡ́мъ ѹ҆стреми́лсѧ є҆сѝ, премі́рными блиста̑нїи трисо́лнечнагѡ свѣ́та ѡ҆зарѧ́емь.

<red>П</red>оста́вивъ но́зѣ на ка́мени вѣ́ры, не поколеба́лсѧ є҆сѝ, бл҃же́нне, ѿ и҆скꙋше́нїй и҆ навѣ̑тъ вра́жїихъ: но ꙗ҆́кѡ ѻ҆гнепа́льна ѕвѣзда̀, попалѧ́ѧ всѧ̑ бл҃года́тїю прест҃а́гѡ дх҃а.

<red>З</red>ако́ны бжⷭ҇твєнныѧ соблюда́ѧ, побѣ́дꙋ вѣ́чнꙋю взѧ́лъ є҆сѝ, преподо́бне, прогони́ти дꙋ́хи лꙋка̑выѧ, и҆ си́хъ до конца̀ низложи́лъ є҆сѝ.

<rubric class="inline">Бг҃оро́диченъ:</rubric> <red>Н</red>еизглаго́ланнѡ зачала̀ є҆сѝ бг҃а, и҆ па́че є҆стества̀ родила̀ є҆сѝ, пречⷭ҇таѧ влⷣчце, зємны́ѧ ѿ прегрѣше́нїй и҆змѣ́ншаго. Тѣ́мже молю́ тѧ, мно́гихъ мѧ̀ согрѣше́нїй и҆зба́ви.

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>К</red>рѣ́пкою твое́ю моли́твою, ѻ҆́ч҃е, возше́лъ є҆сѝ къ премі́рномꙋ наслажде́нїю, и҆ ѿ честны́ѧ ра́ки чꙋде́съ сїѧ̑нїѧ и҆спꙋща́еши, мака́рїе.

<red>В</red>ъ бж҃е́ственнѣй па́мѧти твое́й, дне́сь соше́дшесѧ, воспѣва́емъ твоѧ̑ по́двиги и҆ болѣ̑зни, и҆ и҆справлє́нїѧ, ѻ҆́ч҃е преподо́бне.

<red>Ч</red>ꙋ́дно житїѐ твоѐ ꙗ҆ви́сѧ, преподо́бне, бл҃года́тїю бж҃е́ственнагѡ дх҃а ѡ҆бложе́нъ, бл҃же́ннꙋю кончи́нꙋ прїѧ́лъ є҆сѝ, ѻ҆́ч҃е, ра́дꙋѧсѧ.

<rubric class="inline">Бг҃оро́диченъ:</rubric> <red>Ѿ</red> ложе́снъ твои́хъ, пречⷭ҇таѧ, пра́вды сл҃нце возсїѧ̀, и҆ мі́ръ просвѣтѝ: є҆гѡ́же бж҃е́ственными зарѧ́ми и҆ менѐ просвѣтѝ.

## И҆́нъ.

<rubric class="inline">І҆рмо́съ:</rubric> <irmos><red>Є҆</red>ди́не вѣ́дый человѣ́ческагѡ сꙋщества̀ не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀ си́лою, є҆́же вопи́ти тебѣ̀, ст҃ы́й, ѡ҆дꙋшевле́нный хра́ме, неизрече́нныѧ сла́вы твоеѧ̀, чл҃вѣколю́бче.</irmos>

<red>Ꙗ҆́</red>коже честны́й би́серъ, твоѧ̑ мо́щи, преподо́бне, всѣ́ми ви̑димы предлежа́тъ, разли̑чнаѧ и҆сцѣлє́нїѧ неѡскꙋ́днѡ подаю́ще.

<red>Л</red>икꙋ́ютъ собра̑нїѧ мона́шествꙋющихъ, моле́бный соверша́юще пра́здникъ, въ честнѣ́мъ твое́мъ преставле́нїи, ѿ дꙋшѝ вопїю́ще: помина́й ны̀ приснопомина́ющыѧ тѧ̀.

<red>Н</red>апра́вилсѧ є҆сѝ, преподо́бне, къ бжⷭ҇твєннымъ приста́нищємъ, ѡ҆кормле́нїемъ хрⷭ҇та̀ бг҃а на́шегѡ, напа́стей преше́дъ свирѣ́пыхъ во́лнъ.

<rubric class="inline">Бг҃оро́диченъ:</rubric> <red>Д</red>ѣ́ло, є҆́же содѣ́лалъ є҆сѝ, гдⷭ҇и, кто̀ ска́жетъ; ю҆́же бо проклѧ́лъ є҆сѝ въ печа́лехъ роди́ти ча̑да, сн҃ъ є҆ѧ̀ показа́лсѧ є҆сѝ, и҆ ра́дꙋетсѧ же́нское ѿпа́дшее є҆стество̀ ѡ҆ тебѣ̀ бз҃ѣ, бцⷣы ра́ди.

<rubric>Сѣда́ленъ, гла́съ и҃:</rubric>

<red>Х</red>рани́тель сы́й бжⷭ҇твенныхъ повелѣ́нїй влⷣки, сла́вне, чи́стое житїѐ твоѐ показа́ тѧ свѧщеннодѣ́телѧ бж҃е́ственна, ка́плѧми по́тѡвъ твои́хъ пре́лести лю́тое ѹ҆́глїе погаси́лъ є҆сѝ, и҆ въ ти́хое приста́нище дости́глъ є҆сѝ, зри́ши, блаже́нне, є҆го́же возжелѣ́лъ є҆сѝ. Тѣ́мже вопїе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́мене ро́ждшꙋю бг҃а пло́тїю всѝ ѹ҆блажа́емъ ро́ди человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆ ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>В</red>ъ простотѣ̀ дꙋшѝ ꙗ҆́кѡ а҆́гг҃лъ пожи́въ, блаже́нне, страсте́й разгна́лъ є҆сѝ дꙋшетлѣ́ннꙋю пре́лесть, бжⷭ҇твенною благода́тїю.

<red>Ч</red>е́стенъ сосꙋ́дъ ꙗ҆ви́лсѧ є҆сѝ бжⷭ҇твеннагѡ дх҃а, носѧ̀ въ се́рдцы твое́мъ, блаже́нне, бжⷭ҇твєнныѧ а҆рома́ты, ѹ҆слажда́ѧ сердца̀ вѣ́рнѡ па́мѧть твою̀ почита́ющихъ.

<red>П</red>ресвѣ́тлымъ вѣнце́мъ ѡ҆бложе́нъ, предстои́ши прⷭ҇то́лꙋ всѣ́хъ цр҃ѧ̀: моли́сѧ, преблаже́нне, ѡ҆ вѣ́рою пра́зднꙋющихъ бжⷭ҇твеннꙋю па́мѧть твою̀.

<rubric class="inline">Бг҃оро́диченъ:</rubric> <red>З</red>ако́ны въ тебѣ̀ и҆спраздни́шасѧ є҆стества̀, па́че є҆стества́ бо сло́во родила̀ є҆сѝ. Тѣ́мже тѧ̀ вѣ́рою молю̀, па́че є҆стества̀ человѣ́ча, всенепоро́чнаѧ, мно́гѡ согрѣ́шша, и҆ бг҃а ѹ҆да́льшасѧ, ѡ҆бра́щшасѧ спаси́ мѧ моли́твами твои́ми.

## И҆́нъ.

<rubric class="inline">І҆рмо́съ:</rubric> <irmos><red>Г</red>о́рꙋ тѧ̀, благода́тїю бж҃їею приѡсѣне́ннꙋю, прозорли́выма а҆ввакꙋ́мъ ѹ҆смотри́въ ѻ҆чи́ма, и҆зъ тебє̀ и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше и҆ ѡ҆бновле́нїе.</irmos>

<red>П</red>оче́тъ до́брыми твои́ми нра́вы бг҃а преблага́го, мака́рїе, тѣ́мже и҆сцѣле́нїй и҆сто́чникъ и҆злива́еши, зно́й ѿгонѧ́ѧ болѣ́зней же и҆ печа́лей, мꙋ́дре.

<red>Н</red>ы́нѣшнѧгѡ житїѧ̀ красоты̑ всѧ̑ ѹ҆ме́ты вмѣни́лъ є҆сѝ, да хрⷭ҇та̀ приѡбрѧ́щеши: и҆ сегѡ̀ ра́ди до́брѣ потрꙋди́лсѧ є҆сѝ, вѣнчено́сче великоимени́тый.

<red>П</red>росте́ръ ѹ҆́мъ ко є҆ди́номꙋ влⷣцѣ, вѣне́цъ нетлѣ́нїѧ ѿ негѡ̀ прїѧ́лъ є҆сѝ, сїѧ́ющїй свѣ́тлыми свѣтлоли̑тїи и҆ бога́тыми дарова̑нїи, и҆дѣ́же перворо́дныхъ жили̑ща.

<rubric class="inline">Бг҃оро́диченъ:</rubric> <red>В</red>лⷣчце мі́ра бцⷣе, помози́ ми, прелꙋка́вый вра́гъ поглоща́етъ мѧ̀ ѕѣ́льнѣ, лю́тыми воспомина̑нїи и҆ помышлє́нїи, ꙗ҆̀же ѿ бг҃а мѧ̀ разлꙋча́ютъ: не ѡ҆ста́ви ѹ҆̀бо менє̀, нижѐ пре́зри.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы.</irmos>

<red>Є҆</red>гда̀ благода́тїю дх҃а, смире́ннꙋю стѧжа́лъ є҆сѝ мꙋ́дрость, ражда́ющемꙋ сме́рть врагꙋ̀ глꙋбокꙋ̀ ꙗ҆́звꙋ да́лъ є҆сѝ, и҆ высокоꙋ́мный тогѡ̀ нра́въ до конца̀ низложи́лъ є҆сѝ.

<red>В</red>озше́дъ ко ѻ҆би́телемъ вѣ̑чнымъ, ли́кꙋ преподо́бныхъ причта́лсѧ є҆сѝ, мака́рїе: съ ни́миже на́съ помина́й, на землѝ тебѐ помина́ющихъ.

<red>Д</red>а ѹ҆блажи́тсѧ досто́йнѡ мака́рїй: поще́нїемъ бо и҆ моли́твами, и҆ слеза́ми бг҃ꙋ соедини́сѧ, и҆ всѧ̑ просвѣща́етъ дх҃о́вною благода́тїю.

<rubric class="inline">Бг҃оро́диченъ:</rubric> <red>Ѽ</red> мт҃и дв҃о ѻ҆трокови́це! Ꙗ҆́же неѡбыме́ннаго бг҃а пло́тїю ро́ждшаѧ, а҆́гг҃лѡвъ сла́ва и҆ де́мѡнѡвъ ꙗ҆́зва, бг҃оневѣ́сто, моѐ се́рдце ѹ҆ѧзви́вшеесѧ грѣхо́мъ, цѣльбы̀ бжⷭ҇твенныѧ сподо́би.

## И҆́нъ.

<rubric class="inline">І҆рмо́съ:</rubric> <irmos><red>Т</red>во́й ми́ръ да́ждь на́мъ, сн҃е бж҃їй: и҆но́гѡ бо ра́звѣ тебє̀, бо́га не зна́емъ, и҆́мѧ твоѐ и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ.</irmos>

<red>С</red>тра̑сти попали́лъ є҆сѝ ѻ҆гне́мъ воздержа́нїѧ, дꙋ́шꙋ ѡ҆зари́въ бжⷭ҇твенными сїѧ̑нїи: де́мѡнѡвъ прогони́тель ꙗ҆ви́лсѧ є҆сѝ, бжⷭ҇твеннымъ дх҃омъ просвѣща́емь.

<red>Д</red>о́блєсти твоѧ̑, мака́рїе, человѣкоꙋбі́йца зрѣ́ти не могі́й, и҆скꙋшє́нїѧ тебѣ̀ простира́етъ: и҆ мꙋжемꙋ́дреннѡ противлѧ́ѧсѧ, до конца̀ сего̀ низложи́лъ є҆сѝ.

<red>М</red>їрска́гѡ смꙋще́нїѧ ѿбѣ́глъ є҆сѝ, добродѣ́тельми ѹ҆добри́въ житїѐ твоѐ: мона́хѡвъ ѹ҆твержде́нїе бы́лъ є҆сѝ, ѻ҆́ч҃е мака́рїе преподо́бне.

<rubric class="inline">Бг҃оро́диченъ:</rubric> <red>Т</red>ы̀ крѣ́пость моѧ̀, ты̀ похвала̀ и҆ ра́дованїе, храни́тельница мѝ и҆ застꙋпле́нїе, и҆ прибѣ́жище, и҆ предста́тельница непобѣди́ма, прест҃а́ѧ бцⷣе. Тѣ́мже спасѝ раба̀ твоего̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>М</red>оли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ, бж҃е, возведи́ мѧ.</irmos>

<red>Н</red>а землѝ до́брѣ пожи́лъ є҆сѝ, преподо́бне, и҆ ст҃ы́хъ свѣ́тлѡсти и҆ вѣ́чныхъ наслажде́нїй блажє́нства, ви́дѣти сподо́билсѧ є҆сѝ.

<red>Ч</red>естна̀ сме́рть ꙗ҆ви́сѧ блаже́ннагѡ мака́рїа предъ тобо́ю, бж҃е всѧ́ческихъ: є҆гѡ́же па́мѧть почита́ющымъ врачевство̀ безме́здно ꙗ҆ви́лъ є҆сѝ.

<red>Д</red>х҃а благода́ть прїѧ́лъ є҆сѝ, ѻ҆́ч҃е, недꙋ́ги ѿ человѣ̑къ прогонѧ́ти, и҆ вре́дъ де́мѡнскїй и҆стреблѧ́ти, вели́кїй ѹ҆го́дникъ показа́всѧ хрⷭ҇та̀ бг҃а на́шегѡ.

<rubric class="inline">Бг҃оро́диченъ:</rubric> <red>Н</red>а́йде на тѧ̀ вседѣ́тельный дх҃ъ, всенепоро́чнаѧ, и҆ сло́во бж҃їе въ тѧ̀ всели́сѧ, и҆ пло́ть бы́сть несказа́ннѡ, пребы́въ неизмѣ́ненъ.

## И҆́нъ.

<rubric class="inline">І҆рмо́съ:</rubric> <irmos><red>Ѡ҆</red>бы́де на́съ послѣ́днѧѧ бе́здна, нѣ́сть и҆збавлѧ́ѧй, вмѣни́хомсѧ, ꙗ҆́кѡ ѻ҆́вцы заколе́нїѧ, спасѝ лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ и҆ и҆справле́нїе.</irmos>

<red>Д</red>х҃а си́лою, блаже́нне, мы́сленныхъ волкѡ́въ чє́люсти сокрꙋши́лъ є҆сѝ: и҆ просвѣще́ннымъ ра́зꙋмомъ небе́снꙋю тишинꙋ̀ полꙋчи́лъ є҆сѝ.

<red>П</red>о́стническимъ ѻ҆гне́мъ и҆скꙋси́всѧ, ѻ҆́ко се́рдца твоегѡ̀ преѡчи́стивъ, и҆ добродѣ́тельнымъ нра́вомъ дꙋ́шꙋ просвѣти́лъ є҆сѝ.

<red>В</red>ни́де въ тѧ̀ раче́нїе содѣ́телѧ, бг҃омꙋ́дре, ѡ҆ста́вль земны́хъ пристра́стїе, є҆диносе́льникъ показа́лсѧ є҆сѝ вы̑шнимъ слꙋжи́телємъ.

<rubric class="inline">Бг҃оро́диченъ:</rubric> <red>Б</red>езъ сѣ́мене во чре́вѣ бг҃а зачала̀ є҆сѝ, дв҃а пребы́вши по рождествѣ̀, чⷭ҇таѧ, стра́шнѣмъ: тѣ́мже хвала́ми тѧ̀ сла́вимъ, тобо́ю и҆зба́вльшесѧ клѧ́твы, пречⷭ҇таѧ.

<rubric>Конда́къ, гла́съ в҃.</rubric>

<podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben>

<red>В</red>ы́шнихъ жела́ѧ, воздержа́нїемъ и҆ трꙋды̀, и҆ по́ты наслади́всѧ, жела́нїе пло́ти твоеѧ̀ ѡ҆бꙋзда́въ, чꙋде́съ да́ръ прїе́мъ ѿ хрⷭ҇та̀ бг҃а, свѣти́льникъ ꙗ҆ви́лсѧ є҆сѝ пресвѣ́тлый. Тѣ́мже хрⷭ҇то́ва цр҃ковь пѣ́сньми сла́витъ тѧ̀, преподо́бне мака́рїе, ѻ҆́ч҃е на́шъ.

<rubric class="inline">І҆́косъ:</rubric> <red>А҆́</red>г҃глъ земны́й и҆ человѣ́къ нбⷭ҇ный просїѧ́лъ є҆сѝ въ воздержа́нїи всѧ́цѣмъ, моли́твою и҆ посто́мъ, и҆ чистото́ю: и҆ бжⷭ҇твенное тече́нїе сконча́въ, вы́шнѧгѡ нетлѣ́нїѧ прича́стникъ бы́въ, бг҃оно́се, дерзнове́нїе стѧжа́въ къ чл҃вѣколю́бцꙋ бг҃ꙋ, и҆́же и҆сцѣле́нїй благода́ть на недꙋ́ги разли̑чныѧ тебѣ̀ дарова̀. Тѣ́мже тѝ вѣ́рою вопїе́мъ: ра́дꙋйсѧ, всеблаже́нне ѻ҆́ч҃е, по́стникѡвъ похвало̀: ра́дꙋйсѧ, цѣломꙋ́дрїѧ сто́лпе, и҆́мже дє́мѡнскаѧ шата̑нїѧ и҆скорени́шасѧ: ра́дꙋйсѧ, свѣти́льниче многосвѣ́тлый, и҆́же чꙋде́съ сїѧ̑нїи вселе́ннꙋю просвѣща́еши: ра́дꙋйсѧ, ꙗ҆́кѡ ста́дꙋ твоемꙋ̀ подава́еши по́мощь и҆ застꙋпле́нїе: ра́дꙋйсѧ, крестоно́сномꙋ наро́дꙋ на́шемꙋ похвала̀ и҆ ѹ҆твержде́нїе, є҆го́же соблюдѝ моли́твами твои́ми ѿ вра̑гъ ненавѣ́тна, да всѝ вопїе́мъ тѝ: ра́дꙋйсѧ, преподо́бне мака́рїе, ѻ҆́ч҃е на́шъ.

## Пѣ́снь з҃.

<rubric class="inline">І҆рмо́съ:</rubric> <irmos><red>Б</red>ж҃їѧ снизхожде́нїѧ ѻ҆́гнь ѹ҆стыдѣ́сѧ въ вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ: благослове́нъ є҆сѝ, бж҃е ѻ҆тє́цъ на́шихъ.</irmos>

<red>К</red>ъ свѣ́тꙋ незаходи́момꙋ возше́дъ, и҆ ꙗ҆́кѡ со́лнце просвѣща́еши вселе́ннꙋю, свѣ́та бо дѣла̀ соверши́лъ є҆сѝ, мака́рїе преподо́бне, и҆ ны́нѣ вопїе́ши: ѻ҆тє́цъ на́шихъ бж҃е, благослове́нъ є҆сѝ.

<red>П</red>лотска̑ѧ движє́нїѧ, преподо́бне, воздержа́нїемъ и҆ на землѝ лега́нїемъ ѹ҆мертви́лъ є҆сѝ, и҆ добродѣ́телей просвѣще́нїемъ просїѧ́лъ є҆сѝ, вопїѧ̀ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

<red>Ч</red>ꙋ́дно житїѐ твоѐ, преподо́бне, ꙗ҆ви́сѧ благода́тїю бж҃е́ственнагѡ дх҃а ѡ҆бложе́нъ, блаже́ннꙋю кончи́нꙋ прїѧ́лъ є҆сѝ ѡ҆ хрⷭ҇тѣ̀ ра́дꙋѧсѧ, къ немꙋ́же и҆ взыва́лъ є҆сѝ: ѻ҆тє́цъ на́шихъ бж҃е, благослове́нъ є҆сѝ.

<rubric class="inline">Бг҃оро́диченъ:</rubric> <red>Н</red>ы́нѣ всѧ̑ и҆спо́лнишасѧ свѣ́та бжⷭ҇твеннагѡ тобо́ю, пречⷭ҇таѧ: ты́ бо две́рь ꙗ҆ви́ласѧ є҆сѝ, є҆́юже мі́рꙋ бг҃ъ прїи́де, просвѣща́ѧ вѣ́рою зовꙋ́щыѧ: ѻ҆тє́цъ на́шихъ бж҃е, благослове́нъ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Т</red>ебѐ ѹ҆́мнꙋю, бцⷣе, пе́щь разсмотрѧ́емъ вѣ́рнїи: ꙗ҆́коже бо ѻ҆́троки спасѐ трѝ превозноси́мый, мі́ръ ѡ҆бновѝ во чре́вѣ твое́мъ всецѣ́лъ, хва́льный ѻ҆тцє́въ бг҃ъ и҆ препросла́вленъ.</irmos>

<red>В</red>оздержа́нїѧ росо́ю до́блественнѣ страстнꙋ́ю пе́щь погаси́лъ є҆сѝ: сле́зъ же ка́плѧми воздꙋ́шныхъ кнѧзе́й написа̑нїѧ растерза́лъ є҆сѝ, и҆ со дерзнове́нїемъ вопїѧ́лъ є҆сѝ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

<red>П</red>о́стникѡвъ ты̀ бы́лъ є҆сѝ похвала̀, мака́рїе, крѣ́пкѡ низложи́въ дє́мѡнскаѧ шата̑нїѧ. И҆ ны́нѣ наслажда́ешисѧ неизрече́нныѧ красоты̀, вопїѧ̀ хрⷭ҇тꙋ̀: ѻ҆тє́цъ на́шихъ бж҃е, благослове́нъ є҆сѝ.

<red>Є҆</red>ди́номꙋ бг҃ꙋ возложи́въ дꙋ́шꙋ и҆ помышле́нїе, тѣ́сный пꙋ́ть ше́ствовалъ є҆сѝ: тѣ́мъ полꙋчи́лъ є҆сѝ нбⷭ҇нагѡ ца́рствїѧ наслажде́нїе. И҆ ны́нѣ взыва́еши: ѻ҆тє́цъ на́шихъ бж҃е, благослове́нъ є҆сѝ.

<rubric class="inline">Бг҃оро́диченъ:</rubric> <red>Т</red>рⷪ҇цѣ во є҆ди́нствѣ правосла́внѡ слꙋжа́ще, тѧ̀, мт҃и дв҃о чⷭ҇таѧ, ꙗ҆́кѡ бг҃а пло́тїю ро́ждшꙋю, проповѣ́дающе земні́и, бжⷭ҇твеннѣ пое́мъ: ѻ҆тє́цъ на́шихъ бж҃е, благослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>С</red>едмери́цею пе́щь халде́йскїй мꙋчи́тель бг҃очести̑вымъ неи́стовнѡ разжжѐ, си́лою же лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше: ѻ҆́троцы, благослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.</irmos>

<red>Б</red>жⷭ҇твенными добро́тами наслажда́ѧсѧ, чꙋде́съ сїѧ̑нїи всѧ̑ просвѣща́еши, и҆ де́мѡнскꙋю тмꙋ̀ разорѧ́еши бж҃їею благода́тїю, поѧ̀: ѻ҆́троцы, благослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.

<red>Б</red>листа́ѧсѧ благода́тїю бжⷭ҇твеннагѡ дх҃а, преподо́бне мака́рїе, честно́е твоѐ творѧ́щымъ ѹ҆спе́нїе, свѣ́тлыми твои́ми моли́твами и҆спросѝ грѣхѡ́въ ѿпꙋще́нїе пою́щымъ: ѻ҆́троцы, благослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.

<red>З</red>арѧ́ми тве́рдыхъ пѡ́двигъ твои́хъ, ꙗ҆́кѡ со́лнце возсїѧ́лъ є҆сѝ: врачєва́нїѧ и҆сточа́еши, и҆ всѧ́кꙋ болѣ́знь ѡ҆блегча́еши хрⷭ҇тꙋ̀ вопїю́щымъ: ѻ҆́троцы, благослови́те, свѧще́нницы, воспо́йте, лю́дїе, превозноси́те во всѧ̑ вѣ́ки.

<rubric class="inline">Бг҃оро́диченъ:</rubric> <red>Ꙗ҆́</red>кѡ разбо́йникъ взыва́ю тѝ: помѧни́ мѧ, человѣколю́бче. Пла́чꙋ, ꙗ҆́кѡ блꙋдни́ца и҆ вопїю̀: согрѣши́хъ, ꙗ҆́кѡ дре́вле блꙋ́дный, ка́ющасѧ прїими́ мѧ ѿча́ѧннаго, бцⷣы ра́ди, да ѹ҆се́рднѡ вопїю̀: свѧще́ннїи, воспо́йте, лю́дїе, и҆ превозноси́те хрⷭ҇та̀ во вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>В</red>ъ пещѝ ѻ҆́троцы і҆и҃лєвы, ꙗ҆́коже въ горни́лѣ, добро́тою бл҃гоче́стїѧ чистѣ́е зла́та блеща́хꙋсѧ, глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки.</irmos>

<red>Д</red>х҃а благода́ть прїи́мъ, ѻ҆́ч҃е мака́рїе, сосꙋ́дъ и҆збра́нный показа́лсѧ є҆сѝ, ст҃ы́ню прїи́мъ ѿ хрⷭ҇та̀ бг҃а, є҆мꙋ́же непреста́ннѡ вопїѧ̀: да благослови́тъ тва́рь всѧ̑ гдⷭ҇а, и҆ превозноси́тъ во всѧ̑ вѣ́ки.

<red>Б</red>жⷭ҇твенною си́лою ѹ҆крѣплѧ́емь, побѣди́лъ є҆сѝ неви́димыхъ вра̑гъ ѡ҆полчє́нїѧ, къ свѣ́тꙋ прибли́жилсѧ є҆сѝ невече́рнемꙋ, при́снѡ воспѣва́ѧ: да благослови́тъ всѧ̀ тва́рь гдⷭ҇а, и҆ превозно́ситъ во всѧ̑ вѣ́ки.

<red>М</red>она́шествꙋющихъ бы́лъ є҆сѝ пра́вило пра́вости, и҆ стра̑сти всѧ̑ крѣ́пкѡ попра́лъ є҆сѝ. Тѣ́мже возше́дъ на высотꙋ̀, наꙋчи́лъ є҆сѝ воспѣва́ти: да благослови́тъ тва́рь всѧ̀ гдⷭ҇а, и҆ превозно́ситъ во всѧ̑ вѣ́ки.

<rubric class="inline">Бг҃оро́диченъ:</rubric> <red>С</red>пасе́нїѧ хода́таица на́мъ ꙗ҆ви́ласѧ є҆сѝ, бцⷣе, ро́ждшаѧ сп҃са и҆ влⷣкꙋ всѣ́хъ. Тѣ́мже молю̀ тѧ̀: спасе́нїѧ сподо́би смире́ннꙋю мою̀ дꙋ́шꙋ, пѣсносло́вити тѧ̀ вѣ́рнѡ во всѧ̑ вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Ѹ҆</red>жасе́сѧ ѡ҆ се́мъ нб҃о, и҆ землѝ ѹ҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆ чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ а҆́гг҃лѡвъ и҆ человѣ̑къ чинонача̑лїѧ велича́ютъ.</irmos>

<red>Р</red>а́ка, и҆дѣ́же лежи́тъ честно́е тѣ́ло твоѐ, и҆сто́чникъ содѣва́етъ чꙋде́съ, къ не́йже притека́юще, ѿ всѧ́кїѧ скве́рны и҆ страсте́й и҆збавлѧ́емсѧ.

<red>Ѻ҆</red>гне́мъ бжⷭ҇твеннагѡ стра́ха дꙋ́шꙋ распали́лъ є҆сѝ, и҆ къ сїѧ́нїю невече́рнемꙋ восте́клъ є҆сѝ: и҆ ны́нѣ, блаже́нне, трисо́лнечнымъ свѣ́томъ ѡ҆зарѧ́емь.

<red>М</red>їрскі̑ѧ сла́дѡсти возненави́дѣвъ, мꙋ́жескимъ пра́вомъ къ подвигѡ́мъ ѹ҆стреми́лсѧ є҆сѝ, и҆ преподѡ́бнымъ красота̀ лѣ́потна бы́лъ є҆сѝ. Тѣ́мъ па́мѧть твою̀ почита́емъ, досточꙋ́дне.

<rubric class="inline">Бг҃оро́диченъ:</rubric> <red>Н</red>изложѝ вознесє́нныѧ, и҆ побѣдѝ полкѝ и҆ноплеме́нныхъ, дв҃о чⷭ҇таѧ, хотѧ́щыѧ бра́немъ: и҆ твоѧ̑ рабы̑ неврє́дны ѿ ни́хъ сохранѝ, ѻ҆трокови́це.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>бразъ чи́стагѡ рождества̀ твоегѡ̀ ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на на́съ напа́стей свирѣ́пѣющꙋю ѹ҆гаси́ти, мо́лимсѧ, пе́щь, да тѧ̀, бцⷣе, непреста́ннѡ велича́емъ.</irmos>

<red>М</red>ра́зъ нощны́й до́блественнѣ претерпѣ́лъ є҆сѝ, и҆ ва́ръ дневны́й поне́слъ є҆сѝ до́мъ премꙋ́дрости бж҃їѧ бы́лъ є҆сѝ, и҆ возше́лъ є҆сѝ на го́рꙋ бжⷭ҇твеннагѡ ра́зꙋма.

<red>А҆́</red>лчбою и҆ моли́твами непреста́нными и҆ чистото́ю бг҃ꙋ соединѧ́ѧсѧ, мно́жєства мона́шествꙋющихъ наꙋчи́лъ є҆сѝ, веще́ственныхъ всѣ́хъ ѡ҆греба́тисѧ.

<red>С</red>та́до твоѐ, ѻ҆́ч҃е, возгна́лъ є҆сѝ на па́жить чи́стꙋ воздержа́нїѧ, и҆ приве́лъ є҆сѝ къ безстра́стїѧ и҆сто́чникꙋ. И҆ ны́нѣ потщи́сѧ, па́стырю до́брый, сохрани́ти сїѐ невре́дно.

<rubric class="inline">Бг҃оро́диченъ:</rubric> <red>Ѽ</red> прест҃а́ѧ дв҃о, мт҃и бг҃а вы́шнѧгѡ! Твоѐ ржⷭ҇тво̀ на землѝ спасе́нїе ꙗ҆ви́сѧ грѣ́шникѡмъ и҆ смирє́ннымъ: ѡ҆ тебѣ́ бо спасо́хомсѧ, вѣ́ровавшїи. Но спаса́еши мѧ̀ ны́нѣ, и҆ во всѧ̑ вѣ́ки жи́знєнныѧ.

<rubric class="inline">Свѣти́ленъ:</rubric> <red>М</red>ногосвѣ́тлый свѣти́льникъ, пꙋсты́нное воспита́нїе, чистоты̀ сокро́вище, а҆́гг҃лѡмъ собесѣ́дниче, до́мъ дх҃а прест҃а́гѡ, мака́рїе преподо́бне, непреста́ннѡ моли́сѧ ѡ҆ вѣ́рою почита́ющихъ пречестнꙋ́ю па́мѧть твою̀. <rubric class="inline">Два́жды.</rubric>

<rubric class="inline">Бг҃оро́диченъ:</rubric> <red>Т</red>ѧ̀ пѣ́сньми немо́лчными ѹ҆блажа́емъ, дв҃о, ꙗ҆́кѡ ѿ трⷪ҇цы є҆ди́наго родила̀ є҆сѝ, бцⷣе, и҆ но́сиши на бжⷭ҇твенныхъ ѡ҆б̾ѧ́тїѧхъ бжⷭ҇твенное сло́во, є҆го́же пѣ́сньми досто́йнѡ сла́вимъ.

<rubric>На хвали́техъ стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Ѿ</red> ю҆́ности возложи́всѧ влⷣцѣ всѣ́хъ, сегѡ̀ возжелѣ́лъ є҆сѝ, крѣ́пкѡ къ подвигѡ́мъ мꙋ́жески ѹ҆стреми́лсѧ є҆сѝ, и҆ ѡ҆богати́лсѧ є҆сѝ бж҃е́ственною благода́тїю, твори́ти и҆сцѣлє́нїѧ и҆ чꙋдодѣ́йствовати пресла̑внаѧ, и҆ возше́ствїе къ нб҃сѝ ѡ҆брѣ́лъ є҆сѝ, и҆ со а҆́гг҃лы ликꙋ́ѧ, непреста́ннѡ моли́сѧ ѡ҆ ста́дѣ твое́мъ, бг҃облаже́нне. <rubric class="inline">Два́жды.</rubric>

<red>С</red>о́лнца свѣтлѣ́йши свѧще́ннаѧ па́мѧть твоѧ̀ провозсїѧ̀, всеблаже́нне мака́рїе, пресвѣ́тлыми свѣтлостьмѝ ѡ҆зарѧ́ѧ всѧ̑, по́двиги твоѧ̑ почита́ющыѧ. Не преста́й молѧ́сѧ, блаже́нне, просла́вльшемꙋ ст҃ꙋ́ю твою̀ па́мѧть, и҆ чꙋде́съ сокро́вище тѧ̀ сꙋ́щымъ въ мі́рѣ дарова́вшемꙋ, преподо́бне.

<red>М</red>їрскі́ѧ красоты̀, блаже́нне, ра́дꙋѧсѧ и҆збѣ́глъ є҆сѝ, тогда̀ предпоче́лъ є҆сѝ тѣ́сный и҆ болѣ́зненный пꙋ́ть, и҆ ѕѣлѡ̀ жесто́кїй, и҆ въ слеза́хъ препроводи́лъ є҆сѝ всѐ житїѐ твоѐ, преподо́бне. Тѣ́мже ѹ҆тѣше́нїѧ бж҃е́ственнагѡ и҆ непреста́ннагѡ весе́лїѧ ны́нѣ наслажда́ешисѧ, мака́рїе.

<rubric>Сла́ва, гла́съ в҃:</rubric>

<red>П</red>реподо́бне ѻ҆́ч҃е, и҆змла́да въ добродѣ́тели прилѣ́жнѡ подвиза́всѧ, сосꙋ́дъ бы́лъ є҆сѝ ст҃а́гѡ дх҃а. Тѣ́мъ и҆ чꙋде́съ дарова̑нїѧ прїе́мъ, человѣ́ки наꙋчи́лъ є҆сѝ преѡби́дѣти маловре́менныхъ: ны́нѣ же неизрече́ннымъ свѣ́томъ свѣ́тлѡ сїѧ́еши, просвѣтѝ на̑ша помышлє́нїѧ, ѻ҆́ч҃е преподо́бне мака́рїе.

<rubric>И҆ ны́нѣ, бг҃оро́диченъ.</rubric>

<rubric>Славосло́вїе вели́кое, є҆ктєнїѝ и҆ ѿпꙋ́стъ.</rubric>



<rubric>На лїтꙋргі́и блажє́нна ѿ канѡ́на пѣ́снь г҃, пе́рвагѡ канѡ́на: и҆ пѣ́снь ѕ҃, втора́гѡ канѡ́на.</rubric>

<rubric>Прокі́менъ, гла́съ з҃:</rubric>

<red>Ч</red>естна̀ предъ гдⷭ҇емъ сме́рть преподо́бныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;

<rubric>А҆пⷭ҇лъ къ гала́тѡмъ, зача́ло сг҃і.</rubric>

<rubric class="inline">А҆ллилꙋ́їа, гла́съ ѕ҃:</rubric> <red>Б</red>л҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<rubric class="inline">Сті́хъ:</rubric> <red>С</red>и́льно на землѝ бꙋ́детъ сѣ́мѧ є҆гѡ̀.

<rubric>Є҆ѵⷢ҇лїе лꙋкѝ, зача́ло к҃д.</rubric>

<rubric class="inline">Прича́стенъ:</rubric> <red>В</red>ъ па́мѧть вѣ́чнꙋю бꙋ́детъ пра́ведникъ:
