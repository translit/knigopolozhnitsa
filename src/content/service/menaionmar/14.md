---
title: "Ма́рта і҃"
navigation:
  key: service-menaionmar-14
  title: "Ма́рта і҃"
  parent: service-menaionmar
  order: 14
type: "service"
---

# Ма́рта і҃.

<rubric>Ст҃а́гѡ мч҃ника кодра́та, и҆ дрꙋжи́ны є҆гѡ̀.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ а҃. </rubric>

<podoben>Подо́бенъ: <incipit><red>Н</red>б҃сныхъ чинѡ́въ:</incipit></podoben>

<red>С</red>ъ прехва́льнымъ кодра́томъ да воспое́тсѧ свѣ́тлѡ кѷпрїа́нъ вели́кїй, дїонѵ̑сїа два̀, и҆ а҆не́ктъ досто́йнѡ, крі́скъ вкꙋ́пѣ, и҆ сла́вный па́ѵелъ вѣ́рнѡ: ꙗ҆́кѡ страда́льцы гдⷭ҇ни бг҃овѣнча́нны, и҆ моли́твєнницы на́ши теплѣ́йшїи.

<red>С</red>вѧщеннопобѣ́дныхъ мꙋ́ченикѡвъ, и҆ побѣдоно́сныхъ ли́къ дне́сь дрꙋгі́й ꙗ҆ви́сѧ, ѡ҆зарѧ́ющь собо́ръ бж҃е́ственныхъ страстоте́рпцєвъ: тве́рдое число̀, и҆збра́нное во́инство, є҆мꙋ́же нача́льствꙋетъ кодра́тъ, благосла́вный побѣди́тель проѧвлѧ́емь.

<red>Р</red>и́торскїѧ ѹ҆́бѡ мꙋ́дрости, многопи̑саннаѧ плетє́нїѧ, сѣчи́тельнымъ твои́мъ сло́вомъ разори́лъ є҆сѝ ꙗ҆́кѡ мглꙋ̀, прехва́льный кодра́те. Наꙋча́еши вѣ́рнѡ, и҆ стра́ждеши терпѣли́внѡ за хрⷭ҇та̀, во ѻ҆бои́хъ благоꙋкраша́ѧсѧ, и҆ вкꙋ́пѣ со страстоте́рпцы вѣнча́емь.

<rubric>Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:</rubric>

<red>Ѡ҆</red>держи́мы прегрѣшє́нїи ненаде́жными, чⷭ҇таѧ, тѧ̀ предста́тельницꙋ є҆ди́нꙋ стѧжа́вше, дв҃о, вопїе́мъ благода́рственнѡ: ѡ҆чи́сти ны̀, прест҃а́ѧ бг҃оневѣ́сто. Ты́ бо є҆сѝ мі́ра прибѣ́жище, и҆ застꙋпле́нїе ро́да на́шегѡ.

<rubric>Крⷭ҇тобг҃оро́диченъ, подо́бенъ то́йже:</rubric>

<red>В</red>оздви́жена ꙗ҆́кѡ ви́дѣ на крⷭ҇тѣ̀ а҆́гнца, непоро́чнаѧ дв҃а пла́чꙋщи вопїѧ́ше: сла́дкое моѐ ча́до, что̀ но́вое и҆ пресла́вное видѣ́нїе; ка́кѡ содержа́й всѧ́чєскаѧ го́рстїю, на дре́вѣ пригвожда́ешисѧ пло́тїю;

<rubric>Канѡ́нъ кѵ́ръ і҆ѡ́сифа. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Т</red>рїста́ты крѣ̑пкїѧ, рожде́йсѧ ѿ дв҃ы, безстра́стїѧ во глꙋбинѣ̀ дꙋшѝ трича́стное потопѝ, молю́сѧ: да тебѣ̀ ꙗ҆́кѡ въ тѷмпа́нѣ, во ѹ҆мерщвле́нїи тѣлесѐ побѣ́дное воспою̀ пѣ́нїе.</irmos>

<red>М</red>ꙋ́ченикѡвъ свѧще́нныхъ, свѧще́ннѡ страда́вшихъ, свѧще́нный и҆ чꙋ́дный наста̀ пра́здникъ, свѣтозаре́нїемъ дх҃а всѧ̑ свѣтоводѧ́щи, соше́дшесѧ празднолю́бцы, по до́лгꙋ си́хъ ѹ҆блажи́мъ.

<red>Ꙗ҆́</red>кѡ со́лнце свѣ́тлое, добродѣ́телей свѣтоно́сїемъ возсїѧ́лъ є҆сѝ на́мъ, кодра́те страда́льче, свѣтолꙋ́чными твои́ми сїѧ̑нїи, тмꙋ̀ многобо́жїѧ ѿгонѧ̀ блаже́нне, и҆ просвѣща́ѧ вѣ́рныхъ составлє́нїѧ.

<red>К</red>а́мень жи́зни і҆и҃са сп҃са возвѣща́юще бг҃а, пострада́сте тве́рдѡ, и҆ и҆сто́чникъ свѧще́нїѧ, ка́мень прїе́мшїи, крове́й течє́нїѧ содѣ́ласте, мч҃ницы сла́внїи.

<rubric class="inline">Бг҃оро́диченъ:</rubric> <red>Ѿ</red> тимѣ́нїѧ страсте́й, помышле́нїй треволне́нїѧ, ѿ стрѣ́лъ вра́жїихъ, ѿ всѧ́кагѡ прило́га сопроти́вна спасѝ, чⷭ҇таѧ бг҃ороди́тельнице, дꙋ́шы пою́щихъ твоѐ несказа́нное рождество̀, всенепоро́чнаѧ.

## Пѣ́снь г҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ непло́ды родѝ ѿ ꙗ҆зы̑къ цр҃ковь, и҆ мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ на́шемꙋ возопїи́мъ: ст҃ъ є҆сѝ, гдⷭ҇и.</irmos>

<red>Т</red>ве́рдїи а҆дама́нти, ѹ҆бива́емїи мече́мъ, и҆ болѣ́зней ви́дѡмъ приѡбща́ющесѧ терпѣли́внѡ, чꙋ́дномꙋ бг҃ꙋ на́шемꙋ взыва́хꙋ: ст҃ъ є҆сѝ, гдⷭ҇и.

<red>П</red>ремꙋ́дростїю кодра́тъ бг҃ода́нною ѹ҆празднѝ є҆́ллинскꙋю мꙋ́дрость, любопрѣ̑нїѧ стражда̀, и҆ свои́ми кро́вьми, дх҃омъ бжⷭ҇твеннымъ ѹ҆добрѧ́ѧсѧ.

<red>С</red>ъ кодра́томъ а҆не́кта, и҆ съ па́ѵломъ криске́нта, кѷпрїа́на бжⷭ҇твеннаго, и҆ дїонѵ́сїа вѣ́рнїи благочестномꙋ́дреннѡ пѣ́сньми вѣнча́емъ, вѣ́рою пострада́вшихъ.

<rubric class="inline">Бг҃оро́диченъ:</rubric> <red>Н</red>ижѐ нб҃сный ѹ҆́мъ, па́че ѹ҆ма̀ рождества̀ твоегѡ̀ мо́жетъ сказа́ти, ѻ҆трокови́це: ѹ҆ма́ бо пе́рвагѡ во ѹ҆тро́бѣ сло́во, чⷭ҇таѧ, зачала̀ є҆сѝ, всѧ́чєскаѧ сло́вомъ соста́вльшаго.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>Т</red>ерпѣ́пїемъ лю́тыхъ ѹ҆мертви́лъ є҆сѝ го́рдаго врага̀, страстоте́рпче, ме́чнꙋю сме́рть претерпѣ́лъ є҆сѝ, вкꙋ́пѣ со стра́ждꙋщими съ тобо́ю всемꙋ́дрыми, кодра́те. Тѣ́мже пра́зднꙋемъ честнꙋ́ю ва́шꙋ па́мѧть, вопїю́ще: помѧни́те на́съ ко влⷣцѣ, непобѣди́мїи мꙋ́чєницы.

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>ечи́стыхъ помыслѡ́въ мои́хъ мно́жество, и҆ безмѣ́стныхъ мы́слей ѡ҆бꙋрева̑нїѧ, кто̀ и҆зрещѝ мо́жетъ, всенепоро́чнаѧ; настоѧ̑нїѧ же безпло́тныхъ вра̑гъ мои́хъ кто̀ и҆сповѣ́сть, и҆ си́хъ ѕло́бꙋ; но твое́ю мольбо́ю, блага́ѧ, си́хъ мнѣ̀ всѣ́хъ и҆збавле́нїе да́рꙋй.

<rubric class="inline">Крⷭ҇тобг҃оро́диченъ:</rubric> <red>И҆́</red>же ѿ безнача́льнагѡ ѻ҆ц҃а̀ рожде́ннаго, напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою́ тѧ, долготерпѣли́ве.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ ле́гцѣ, прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<red>М</red>ꙋ́дростїю твои́хъ слове́съ, немꙋ̑дрыѧ посрами́лъ є҆сѝ, и҆ наказа́нїемъ бг҃ови́дныхъ ѹ҆че́нїй твои́хъ, мꙋ́чениче кодра́те, ѹ҆лови́лъ є҆сѝ бжⷭ҇твеннаго а҆не́кта: влⷣцѣ твоемꙋ̀ приво́диши терпѣли́ва мꙋ́ченика.

<red>Ѿ</red> пеле́нъ присво́илсѧ є҆сѝ всѧ̑ сотво́ршемꙋ, и҆здѣ́тска соверше́нна мꙋ́жа смы́слъ и҆збра́въ, и҆ премꙋ́дрости возжелѣ́въ, ве́сь бы́лъ є҆сѝ чистѣ́йшее, мꙋ́чениче, хрⷭ҇то́во ѻ҆би́телище.

<red>Ш</red>естосвѣ́тлый свѣ́щникъ мꙋ́ченикѡвъ твои́хъ, гдⷭ҇и, та́йнымъ є҆ле́емъ напои́всѧ, ѿгна̀ многобо́жїѧ но́щь, и҆ ѡ҆зарѝ зовꙋ́щыѧ: сла́ва, хрⷭ҇тѐ, си́лѣ твое́й.

<rubric class="inline">Бг҃оро́диченъ:</rubric> <red>С</red>т҃а́ѧ бцⷣа, въ не́йже всели́тисѧ благоволѝ, ꙗ҆́кѡ благово́ненъ хра́мъ, сло́во ѻ҆́ч҃ее є҆диносꙋ́щное, не ѡ҆палѝ ложе́снъ, не болѣ́знова: и҆́бо родѝ є҆мманꙋ́ила, бг҃а и҆ чл҃вѣ́ка.

## Пѣ́снь є҃.

<rubric class="inline">І҆рмо́съ:</rubric> <irmos><red>П</red>росвѣще́нїе твоѐ, гдⷭ҇и, низпослѝ на́мъ, и҆ ѿ мглы̀ прегрѣше́нїй разрѣши́ ны, бла́же, тво́й ми́ръ да́рꙋѧй.</irmos>

<red>П</red>росвѣще́нїемъ ра́зꙋма, неразꙋ́мїѧ мглꙋ̀ ѿгонѧ̀, гдⷭ҇еви приво́диши собо́ръ страда́лєцъ, мꙋ́дре кодра́те, съ ни́ми вѣнча́емь.

<red>П</red>о́стнически пе́рвѣе побѣди́въ страсте́й привозста̑нїѧ, второ́е погꙋби́лъ є҆сѝ держа́вꙋ ѕлочести́выхъ, кодра́те мꙋ́чениче, пострада́въ крѣпча́йше.

<red>И҆</red>сполнѧ́етсѧ невла́жный ка́мень пролїѧ́ньми честны́хъ твои́хъ крове́й, и҆ стрꙋи̑ свѣ̑тлы дае́тъ вѣ̑рнымъ, ѡ҆свѧща́ѧ бжⷭ҇твенными манове́ньми.

<rubric class="inline">Бг҃оро́диченъ:</rubric> <red>С</red>озда́вый, пречⷭ҇таѧ, є҆́ѵꙋ ѿ ребра̀, и҆зъ твоеѧ̀ чи́стыѧ ѹ҆тро́бы зи́ждетсѧ, спастѝ а҆да́ма за благоꙋтро́бїе восхотѣ́въ, ꙗ҆́кѡ чл҃вѣколю́бецъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопѝ, проѡбразꙋ́ѧ погребе́нїе тридне́вное, прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀, і҆и҃се, цр҃ю̀ си́лъ.</irmos>

<red>Ш</red>есточи́сленный страстоте́рпєцъ ли́къ на́мъ возсїѧ̀, ꙗ҆́коже ѕвѣ́зды на церко́внѣй честнѣ́й тве́рди, вѣ̑рныѧ просвѣща́ѧй и҆ пре́лести тмꙋ̀ разгонѧ́ѧй.

<red>П</red>ꙋчи́нꙋ мꙋ́къ преидо́сте, мꙋ́чєницы, нево́лненнѡ, и҆ вы́шнюю тишинꙋ̀ полꙋчи́сте, вѣ́рныхъ приста́нище бы́вше, и҆ моли́твенницы теплѣ́йшїи.

<red>Д</red>а похва́лимъ со а҆не́ктомъ кодра́та сла́внаго, и҆ съ па́ѵломъ дїонѵ́сїа, криске́нта, кѷпрїа́на, хрⷭ҇то́ва вїногра́да доброплѡ́дныѧ рѡ́зги.

<rubric class="inline">Бг҃оро́диченъ:</rubric> <red>Ѡ҆</red>н҃беси́ла є҆сѝ ѡ҆зе́мствованное є҆стество̀, всенепоро́чнаѧ, человѣ́кѡвъ, и҆ и҆стлѣ́вшее сїѐ новосодѣ́лала є҆сѝ: сегѡ̀ ра́ди, ѻ҆трокови́це, всѝ немо́лчными гла́сы тѧ̀ сла́вимъ.

## Пѣ́снь з҃.

<rubric class="inline">І҆рмо́съ:</rubric> <irmos><red>С</red>пасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, благослове́нъ є҆сѝ.</irmos>

<red>В</red>о ѻ҆гнѝ мꙋче́нїй свы́ше прїе́млюще ро́сꙋ терпѣ́нїѧ, со ѻ҆́троки до́блїи взыва́хꙋ мꙋ́чєницы: препѣ́тый гдⷭ҇и, бж҃е ѻ҆тє́цъ на́шихъ, благослове́нъ є҆сѝ.

<red>Ѡ҆</red>дожде́нїемъ честны́ѧ кро́ве ва́шеѧ, страстоте́рпцы, ка́мень невла́жный пре́жде и҆спо́лнисѧ, стрꙋи̑ пролива́ющъ и҆сцѣле́нїй, пою́щымъ: бж҃е ѻ҆тє́цъ, благослове́нъ є҆сѝ.

<red>Ꙗ҆́</red>кѡ мѷрополо́жница мы́сленнаѧ, мѵ́ро врачева́нїи, кодра́те, моще́й твои́хъ ра́ка и҆сточа́етъ, страсте́й ѿгонѧ́щи ѕлосмра́дїе, и҆ ѡ҆палѧ́ющи де́мѡнѡвъ ѡ҆полчє́нїѧ си́лою бжⷭ҇твенною.

<rubric class="inline">Бг҃оро́диченъ:</rubric> <red>Б</red>лагослове́нъ пло́дъ благослове́нныѧ ѹ҆тро́бы твоеѧ̀, є҆го́же благословѧ́тъ нбⷭ҇ныѧ си̑лы и҆ человѣ́честїи собо́ри, на́съ и҆зба́вльшаго ѿ клѧ́твы дре́внїѧ, благослове́ннаѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>И҆</red>зба́вителю всѣ́хъ, всеси́льне, посредѣ̀ пла́мене благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ є҆сѝ пѣ́ти: всѧ̑ дѣла̀, благослови́те, по́йте гдⷭ҇а.</irmos>

<red>П</red>росвѣ́щсѧ страда́нїй свѣ́тлостїю, вѣнцено́сецъ гдⷭ҇ꙋ предстои́ши со страда́вшими съ тобо́ю, сла́вне, воспѣва́ѧ, кодра́те: всѧ̑ дѣла̀, благослови́те, по́йте гдⷭ҇а.

<red>Д</red>обродѣ́телей свѣ́томъ ѹ҆добрѧ́емь, при кончи́нѣ мꙋ́ченическꙋю свѣ́тлость наслѣ́довалъ є҆сѝ, всемꙋ́дре, воспѣва́ѧ, кодра́те: всѧ̑ дѣла̀, благослови́те, по́йте гдⷭ҇а.

<red>П</red>ред̾ѡграждє́нїѧ корі́нѳъ стѧжа̀, ст҃ы́хъ честны̑ѧ мѡ́щи, и҆ врачева́нїе безме́здно хра́мъ, и҆дѣ́же вѣ́рою всѧ́къ притека́ѧй, болѣ́зни и҆ страсте́й и҆змѣнѧ́етсѧ.

<rubric class="inline">Бг҃оро́диченъ:</rubric> <red>И҆</red>зба́вльшисѧ клѧ́твы прама́тернїѧ тобо́ю, чⷭ҇таѧ бг҃омт҃и, благослове́ннаѧ влⷣчце, благослови́мъ тѧ̀ вѣ́рою и҆ пѣсносло́вимъ, прест҃а́ѧ дв҃о бг҃оневѣ́сто.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Є҆́</red>ѵа ѹ҆́бѡ недꙋ́гомъ преслꙋша́нїѧ клѧ́твꙋ всели́ла є҆́сть: ты́ же, дв҃о бцⷣе, прозѧбе́нїемъ чревоноше́нїѧ, мі́рови бл҃гослове́нїе процвѣла̀ є҆сѝ. Тѣ́мъ тѧ̀ всѝ велича́емъ.</irmos>

<red>Г</red>ноє́нїѧ ва̑ша мꙋ́ченичєскаѧ и҆спꙋща́ютъ благово́нїе, по́лно благода́ти, крѡ́ви си́хъ цѣле́бъ и҆злива́ютъ то́ки бжⷭ҇твеннымъ дх҃омъ, и҆ стра̑сти дꙋшетлѣ̑нныѧ и҆сцѣлѧ́ютъ: ꙗ҆̀же досто́йнѡ ѹ҆блажи́мъ.

<red>К</red>расе́нъ ꙗ҆́звъ добро́тами бы́въ, а҆́гг҃лѡмъ ѹ҆подо́билсѧ є҆сѝ: кро́вїю же и҆злїѧ́нною, кодра́те, всѣ́дъ ꙗ҆́кѡ на колесни́цꙋ, возлетѣ́лъ є҆сѝ къ вы̑шнимъ црⷭ҇твѡмъ, по́чєсти болѣ́зней прїе́млѧ.

<red>И҆</red>сточа́ѧ бжⷭ҇твеннꙋю сла́дость и҆зъ ѹ҆́стъ, страда́льческїй собо́ръ ѹ҆вѣща́лъ є҆сѝ, мꙋ́чениче кодра́те, страда́ти съ тобо́ю, а҆не́кта и҆ па́ѵла, и҆ криске́нта, кѷпрїа́на же и҆ бжⷭ҇твеннаго дїонѵ́сїа: съ ни́миже ликꙋ́еши, досточꙋ́дне.

<red>Д</red>е́нь пра́здника ва́шегѡ страда́нїѧ, страстоте́рпцы, всѝ почита́емъ: въ се́й бо вѣне́цъ нетлѣ́нїѧ взе́мше, сы́нове бы́сте свѣ́та же и҆ днѐ, ликꙋ́юще ѻ҆́крестъ престо́ла всецр҃ѧ̀.

<rubric class="inline">Бг҃оро́диченъ:</rubric> <red>Ꙗ҆́</red>вльшисѧ всѣ́хъ творца̀ роди́тельница, па́че всѧ́кагѡ ѹ҆ма̀, всенепоро́чнаѧ, нб҃е́съ вы́шши показа́ласѧ є҆сѝ, и҆ всѣ́ми влады́чествꙋющи, дв҃о бг҃ороди́тельнице нескве́рнаѧ: тѣ́мъ тѧ̀ всѝ непреста́ннѡ велича́емъ.
