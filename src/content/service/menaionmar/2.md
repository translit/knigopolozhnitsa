---
title: "Ма́рта в҃"
navigation:
  key: service-menaionmar-2
  title: "Ма́рта в҃"
  parent: service-menaionmar
  order: 2
type: "service"
---

# Ма́рта в҃.

<rubric>Ст҃а́гѡ сщ҃енномꙋ́ченика ѳеодо́та, є҆пⷭ҇кпа кѷрині́йскагѡ.</rubric>



<rubric>На <incipit><red>Г</red>дⷭ҇и, воззва́хъ:</incipit> стїхи̑ры, гла́съ д҃. </rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>С</red>щ҃е́нникъ свѧще́ннѣйшїй, цр҃кве ѡ҆снова́нїе, сто́лпъ непоколеби́мь ꙗ҆ви́лсѧ є҆сѝ, всесла́вне, чꙋдотво́рецъ и҆́стиннѣйшїй, бг҃ода́ненъ, сла́вне: и҆ свѣти́льникъ всесвѣ́телъ свѧще́нный бы́лъ є҆сѝ, и҆ ра́й жи́зни дре́во, посредѝ стѧжа́въ і҆и҃са жизнода́вца, сщ҃енномꙋ́чениче ѳеодо́те.

<red>В</red>оло́выми жи́лами бїе́мь, и҆ на дре́вѣ протѧза́емь, и҆ го́рькѡ стрꙋ́жемь, досточꙋ́дне, и҆ въ темни́цѣ заключа́емь, и҆ гвоздьмѝ но́ги твоѧ̑ пригвождє́ны лю́тѣ, на ѻ҆́дръ разжже́нъ полага́емь, непрело́женъ ꙗ҆ви́лсѧ є҆сѝ, во всѣ́хъ ѹ҆крѣплѧ́ющаго тѧ̀ сла́вѧ, свѧщенномꙋ́чениче ѳеодо́те.

<red>Ж</red>и́лами твои́хъ по́двигѡвъ врага̀ придави́въ, и҆ тогѡ̀ си́лꙋ побори́лъ є҆сѝ, и҆ мꙋ́жествовавъ свѣтлѣ́йше, въ вы́шнемъ црⷭ҇твїи вѣнцено́сецъ живе́ши, просвѣще́нїѧ сподо́бивсѧ, и҆ красоты̀ пра́зднꙋющихъ, и҆ мо́лишисѧ чтꙋ́щыѧ тѧ̀ спастѝ, сла́ва мꙋ́ченикѡвъ ѳеодо́те.

<rubric>Сла́ва, и҆ ны́нѣ, бг҃оро́диченъ, гла́съ и҆ подо́бенъ то́йже:</rubric>

<red>Ѡ҆</red>сꙋжде́нїѧ и҆зба́ви, прест҃а́ѧ бг҃оневѣ́сто, и҆ лю́тыхъ прегрѣше́нїй, смире́ннꙋю мою̀ дꙋ́шꙋ, и҆ сме́рти и҆змѣнѝ моли́твами твои́ми: и҆ да́рꙋй ѡ҆правда́нїе полꙋчи́ти въ де́нь и҆спыта́нїѧ, є҆́же полꙋчи́ша ст҃ы́хъ собо́ри: покаѧ́нїемъ ѡ҆чище́на мѧ̀ пре́жде конца̀ покажѝ, и҆ сле́зными и҆злїѧ̑нїи.

<rubric>Крⷭ҇тобг҃оро́диченъ, подо́бенъ то́йже:</rubric>

<red>Н</red>а крⷭ҇тѣ́ тѧ ꙗ҆́кѡ ѹ҆зрѣ̀ пригвожде́на, гдⷭ҇и, а҆́гница и҆ мт҃и твоѧ̀ дивлѧ́шесѧ, и҆ что̀ видѣ́нїе сїѐ, взыва́ше: сн҃е вожделѣ́нне, сїѧ̑ тебѣ̀ невѣ́рный собо́ръ воздадѐ беззако́нный, и҆́же мно́гихъ твои́хъ чꙋде́съ наслади́выйсѧ; но сла́ва неизглаго́ланномꙋ соше́ствїю твоемꙋ̀, влⷣко.

<rubric>Канѡ́нъ, гла́съ д҃, є҆гѡ́же краегране́сїе: <acrostic><red>Б</red>ж҃їе да́нїе бы́лъ є҆сѝ лѣ́потнѡ, блаже́нне.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>М</red>о́рѧ чермнꙋ́ю пꙋчи́нꙋ невла́жными стопа́ми дре́внїй пѣшеше́ствовавъ і҆и҃ль, крестоѻбра́зными мѡѷсе́овыма рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть.</irmos>

<red>Б</red>г҃ъ твоѧ̑ къ немꙋ̀ движє́нїѧ, мꙋ́чениче, напра́ви, є҆гѡ́же честны̑ѧ соблю́дъ за́пѡвѣди, і҆ера́рхъ бы́лъ є҆сѝ, и҆ мꙋче́нїѧ кро́вїю ѡ҆зари́лсѧ є҆сѝ, ꙗ҆вле́ннѣйше.

<red>Б</red>жⷭ҇твеннѣ и҆ благоче́стнѣ пожи́въ, пло́ти движє́нїѧ по́стническими ѹ҆мертви́въ по́двиги, и҆ живо́тъ прїе́мъ, і҆ера́рхѡвъ ѹ҆добре́нїе, мꙋ́ченикѡвъ и҆сполне́нїе.

<red>В</red>сели́всѧ въ премꙋ́дрое се́рдце твоѐ дх҃ъ ст҃ы́й, ѿ пеле́нъ, преподо́бне, пра́ва, сострада́тельна тѧ̀ и҆ ти́ха, и҆ і҆ера́рха бжⷭ҇твенна, мꙋ́чениче, показа̀, ѳеодо́те.

<rubric class="inline">Бг҃оро́диченъ:</rubric> <red>Б</red>ѧ́ше порабоще́нно пе́рвѣе пре́лестїю, чⷭ҇таѧ, человѣ́ческое є҆стество̀ лꙋка́внѣ: хрⷭ҇та́ же ро́ждши ты̀, свобо́дꙋ ѹ҆лꙋчѝ, велемꙋ́дреннѡ тѧ̀ сла́вѧщее.

## Пѣ́снь г҃.

<rubric class="inline">І҆рмо́съ:</rubric> <irmos><red>В</red>есели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆ ѹ҆твержде́нїе.</irmos>

<red>С</red>ле́зъ твои́хъ стена́ньми, и҆ крове́й пото́ки, ѹ҆гаси́лъ є҆сѝ пре́лести лю́тое ѹ҆́глїе, мꙋ́чениче ст҃и́телю ѳеодо́те.

<red>Ж</red>итїѐ твоѐ чи́стое показа́въ, свѧщеннодѣ́телѧ бжⷭ҇твенна и҆ и҆́стинна свидѣ́телѧ тѧ̀ стрⷭ҇те́й хрⷭ҇то́выхъ содѣ́ла.

<red>С</red>редѝ сꙋди́ща стоѧ̀, и҆ ѹ҆ѧзвлѧ́емь лю́тыми ра́нами, хрⷭ҇то́ва и҆́мене, мꙋ́чениче, не ѿве́рглсѧ є҆сѝ, ѳеодо́те.

<rubric class="inline">Бг҃оро́диченъ:</rubric> <red>Ѹ҆</red>врачꙋ́й мо́й ѹ҆́мъ, и҆знемо́гшїй прило́ги, пречⷭ҇таѧ, лꙋка́вагѡ ѕмі́ѧ, и҆ грѣхꙋ̀ рабо́тающїй.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>С</red>вѧщеннонача́льства ѻ҆де́ждꙋ свѣтлѣ́йшꙋ, крове́й твои́хъ ѡ҆моче́ньми содѣ́лалъ є҆сѝ, на нб҃са̀ всели́всѧ, ѳеодо́те, ви́дѧ є҆гѡ́же возжелѣ́лъ є҆сѝ чи́стою мы́слїю. Тѣ́мже твою̀ сла́вимъ всесщ҃е́ннꙋю па́мѧть, и҆ взыва́емъ: помѧнѝ на́съ, со дерзнове́нїемъ къ бг҃ꙋ предстоѧ́й.

<rubric>Сла́ва, и҆ ны́нѣ, бг҃оро́диченъ:</rubric>

<red>Н</red>ечи́стыхъ помыслѡ́въ мои́хъ мно́жество, и҆ безмѣ́стныхъ мы́слей ѡ҆бꙋрева̑нїѧ, кто̀ и҆зрещѝ мо́жетъ, всенепоро́чнаѧ; настоѧ̑нїѧ же безпло́тныхъ вра̑гъ мои́хъ кто̀ и҆сповѣ́сть, и҆ си́хъ ѕло́бꙋ; но твое́ю мольбо́ю, блага́ѧ, си́хъ мнѣ̀ всѣ́хъ и҆збавле́нїе да́рꙋй.

<rubric class="inline">Крⷭ҇тобг҃оро́диченъ:</rubric> <red>И҆́</red>же ѿ безнача́льнагѡ ѻ҆ц҃а̀ рожде́ннаго напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща зрѧ́щи, хрⷭ҇тѐ, ѹ҆вы̀ мнѣ̀, любе́знѣйшїй і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ беззако́нныхъ ны́нѣ человѣ̑къ, сн҃е, хотѧ̀ распина́ешисѧ; пою̀ тѧ̀, долготерпѣли́ве.

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>С</red>окрꙋша́емо тѣ́ло твоѐ ра́нами, по́мыслъ твердѣ́йшїй, и҆ вои́стиннꙋ, мꙋ́чениче, крѣпча́йшь содѣ́ловаше, пою́ща: сла́ва си́лѣ твое́й, гдⷭ҇и.

<red>Р</red>аспалѧ́емь любо́вїю влⷣчнею, ꙗ҆̀же ѿ ра́нъ терпѣ́лъ є҆сѝ болѣ̑зни лютѣ́йшыѧ, ꙗ҆́коже и҆но́мꙋ стра́ждꙋщꙋ, са́мъ пребыва́лъ є҆сѝ, велича́йшїй въ мꙋ́ченицѣхъ ѳеодо́те.

<red>П</red>ретерпѣ́лъ є҆сѝ мꙋ̑ки, бг҃омꙋ́дре ѻ҆́ч҃е, прибли́жившыѧсѧ тѣ́лꙋ: воздаѧ̑нїѧ бо пребыва̑ющаѧ ви́дѣлъ є҆сѝ ѹ҆ма̀ чистото́ю, ѡ҆блегча̑ющаѧ болѣ̑зни твоѧ̑.

<rubric class="inline">Бг҃оро́диченъ:</rubric> <red>С</red>вѣтлѣ́йшаѧ пала́то влⷣки, прест҃а́ѧ бцⷣе, хра́мы на́съ покажѝ ст҃а́гѡ дх҃а, въ хра́мѣ твое́мъ ст҃ѣ́мъ хвалꙋ̀ гдⷭ҇еви приносѧ́щыѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ вѣ́рою воспѣва́ющыѧ тѧ̀.</irmos>

<red>В</red>озвыша́емь, мꙋ́дре, на дре́во, ѳеодо́те, претерпѣва́лъ є҆сѝ твердѣ́йше терза̑нїѧ пло́ти твоеѧ̀, вельмѝ ѹ҆дивлѧ́емь.

<red>В</red>и́симь, строга̑нїѧ терпѣ́лъ є҆сѝ тѣлє́снаѧ, ѳеодо́те, влⷣкꙋ ѹ҆крѣплѧ́ющаго и҆мѣ́ѧй, и҆ вѣ́рою тѧ̀ ѹ҆твержда́юща.

<red>К</red>ро́вными ѡ҆моче́ньми ѡ҆багри́въ, ѳеодо́те блаже́нне, ѻ҆де́ждꙋ твою̀ сщ҃е́ннꙋю, свѣтлѣ́йшꙋ показа́лъ є҆сѝ.

<rubric class="inline">Бг҃оро́диченъ:</rubric> <red>З</red>ачала̀ є҆сѝ бг҃а, бы́вша чл҃вѣ́ка, ѽ влⷣчце! Сегѡ̀ ра́ди ро́ди родѡ́въ тѧ̀ непреста́ннѡ ѹ҆блажа́емъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</irmos>

<red>В</red>сажде́нъ бы́лъ є҆сѝ въ темни́цꙋ, ꙗ҆́кѡ ѕлодѣ́й, ѳеодо́те, храни́тель сы́й бжⷭ҇твенныхъ влⷣки, сла́вне, повелѣ́нїй, бж҃е́ственное твоѐ пра́зднество вельмѝ ѹ҆ѧсни́вшагѡ.

<red>С</red>тоѧ́лъ є҆сѝ предъ сꙋди́щемъ непра́ведныхъ сꙋди́мь, и҆ ѡ҆сꙋжда́ѧ человѣ́ки беззако́ннꙋющыѧ всꙋ́е, и҆ предпочита́ющыѧ непра́вдꙋ, свѧти́телю бг҃омꙋ́дре, па́че пра́вды.

<red>В</red>о́лны свирѣ́пыхъ мꙋ́къ разрꙋши́лъ є҆сѝ, ꙗ҆́коже нѣ́кїй ка́мень, всеблаже́нне, возше́дъ восхожде́нїемъ твоегѡ̀ се́рдца къ ка́меню краеꙋго́льномꙋ хрⷭ҇тꙋ̀ бг҃ꙋ.

<rubric class="inline">Бг҃оро́диченъ:</rubric> <red>В</red>сели́всѧ во чре́во твоѐ хрⷭ҇то́съ бг҃ъ на́шъ, въ человѣ́цѣхъ живꙋ́щїй грѣ́хъ, пречⷭ҇таѧ, и҆згонѧ́етъ, и҆ сво́йственный себѣ̀ чл҃вѣколюбе́знѡ содѣ́ловаетъ.

<rubric>Конда́къ, гла́съ г҃:</rubric>

<red>М</red>о́рѧ ѕловѣ́рїе ѡ҆бличи́лъ є҆сѝ, и҆ і҆́дѡльскагѡ безбо́жїѧ ле́сть вѣ́рою правовѣ́рїѧ ѹ҆ѧзви́лъ є҆сѝ, и҆ всесожже́нїе бжⷭ҇твенное бы́въ, чꙋдодѣ́йствїемъ ѡ҆роша́еши концы̀: ѻ҆́ч҃е ст҃и́телю ѳеодо́те, хрⷭ҇та̀ бг҃а молѝ, дарова́ти на́мъ ве́лїю ми́лость.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: благослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>Б</red>жⷭ҇твенною, ѻ҆́ч҃е, распалѧ́емь любо́вїю дх҃а, на ѻ҆́дръ разжже́нъ весьма̀ возложе́нъ, не ѡ҆пали́мъ пребы́лъ є҆сѝ, благослове́нъ є҆сѝ, бж҃е мо́й, зовы́й, и҆ гдⷭ҇и.

<red>Ꙗ҆́</red>коже и҆но́мꙋ са́мъ пребыва́ѧ стра́ждꙋщꙋ, ве́сь бо ѹ҆мо́мъ, блаже́нне, къ бг҃ꙋ прише́дъ, сѣче́нїѧ же и҆ жже́нїѧ ты̀ небре́глъ є҆сѝ, не чꙋ́вствꙋѧ хрⷭ҇то́вымъ манове́нїемъ.

<red>П</red>ремꙋ́дростїю слове́съ безслове́сїѧ сꙋ́щыѧ, блаже́нне, и҆спо́лнєны, посредѝ сꙋди́ща ѡ҆бличи́лъ є҆сѝ, проѧвле́ннѡ ѕлоче́стїемъ недꙋ́говавшыѧ, и҆ па́че сотво́ршагѡ дє́мѡнскїѧ и҆зво́лившыѧ кꙋмі́ры.

<rubric class="inline">Бг҃оро́диченъ:</rubric> <red>С</red>ъ вы́шнимъ ликостоѧ́нїемъ, всѝ, мт҃и бж҃їѧ, ра́дꙋйсѧ, тебѣ̀ зове́мъ, ѡ҆дꙋшевле́нное нб҃о, и҆ пресла́внаѧ пала́то, и҆ прⷭ҇то́ле ѻ҆́гненный, на не́мже хрⷭ҇то́съ пло́тїю почѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ, ѻ҆́гненнꙋю же си́лꙋ ѹ҆гаси́ша, добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>П</red>о́двиги твои́ми врагꙋ̀ противлѧ́ѧсѧ, мꙋ́чениче ѳеодо́те, гвоздьми́ бо, сла́вне, въ но́ги пронзе́нъ, ѿводѧ́щею къ црⷭ҇твꙋ нбⷭ҇номꙋ стезе́ю ше́ствовалъ є҆сѝ, благослови́те, поѧ̀, дѣла̀ гдⷭ҇нѧ, гдⷭ҇а.

<red>П</red>роповѣ́даѧ бг҃а на зе́млю прише́дша, и҆ бжⷭ҇твенными страстьмѝ стра́сть всепа́гꙋбнꙋю разрꙋ́шшаго, стра́сть бжⷭ҇твеннꙋю и҆ блаже́ннꙋю под̾ѧ́лъ є҆сѝ пло́тїю, вопїѧ̀, ѳеодо́те: благослови́те, всѧ̑ дѣла̀ гдⷭ҇нѧ, гдⷭ҇а.

<red>К</red>рове́й ка́плѧми, и҆ сщ҃е́нныхъ ѹ҆че́нїй тече́нїемъ, вѣ́рныхъ напои́лъ є҆сѝ сердца̀ благода́тїю, всемꙋ́дре: и҆ прозѧба́ти ѹ҆стро́илъ є҆сѝ, земледѣ́лателю благи́хъ, бж҃е́ствєннаѧ разꙋмѣ̑нїѧ. Є҆мꙋ́же вопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а.

<rubric class="inline">Бг҃оро́диченъ:</rubric> <red>С</red>кве́рны ѡ҆чи́стила є҆сѝ всѧ́кїѧ є҆стество̀ человѣ́ческое, пречⷭ҇таѧ, нбⷭ҇ный ро́ждши до́ждь, чл҃вѣ́ка бы́вша, и҆ новосодѣ́лала є҆сѝ ны̀ ѡ҆бветша́вшыѧ, чⷭ҇таѧ, вопїю́щыѧ: всѧ̑ дѣла̀, благослови́те, гдⷭ҇нѧ, гдⷭ҇а.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе, велича́емъ.</irmos>

<red>И҆</red>сцѣлє́нїѧ и҆сточа́етъ всѧ́чєскаѧ моще́й бжⷭ҇твеннаѧ ра́ка свѧще́ннѣйшагѡ па́стырѧ, и҆ стра̑сти ѹ҆ставлѧ́етъ, и҆ рѣши́тъ лѣ̑тныѧ ꙗ҆́кѡ вои́стиннꙋ болѣ̑зни, сп҃са бжⷭ҇твенною благода́тїю.

<red>Ꙗ҆́</red>кѡ сщ҃енномꙋ́ченикъ, вѧза́ти же и҆ рѣши́ти и҆мѣ́ѧ вла́сть, разрѣшѝ ѕѡ́лъ мои́хъ ѹ҆́зы, и҆ дꙋ́шꙋ мою̀ жего́мꙋ ѻ҆гне́мъ грѣха̀ ѡ҆росѝ, молѧ̀ всеще́драго.

<red>Д</red>не́сь вѣ́рнѡ пра́зднꙋетъ цр҃ковь, бг҃оно́се, всесвѧще́ннꙋю твою̀ па́мѧть, и҆ ѿше́ствїе къ чл҃вѣколю́бцꙋ, и҆ ра́дꙋѧсѧ плете́тъ тебѣ̀ пѣ́сней бжⷭ҇твєнныѧ дїади̑мы.

<red>Ꙗ҆́</red>коже днесвѣ́тлꙋю ѕвѣздꙋ̀, тѧ̀ стѧжа́вше, бг҃оглаго́ливе, твои́ми свѣтолꙋ́чными зарѧ́ми, бжⷭ҇твенныхъ болѣ́зней, и҆ чꙋде́съ твои́хъ, чи́стыми свѣтлостьмѝ ѡ҆зарѧ́емсѧ, ѳеодо́те.

<rubric class="inline">Бг҃оро́диченъ:</rubric> <red>С</red>вѣ́тъ на́мъ ро́ждши, дв҃о, ѿ ѻ҆ц҃а̀ пре́жде денни́цы возсїѧ́вшїй неизрече́ннѡ, неразꙋ́мїѧ тмꙋ̀ разрꙋши́ла є҆сѝ, и҆ въ сѣ́ни спѧ́щыѧ грѣхо́внѣй просвѣти́ла є҆сѝ.
