---
title: "Слꙋ́жба ѻ҆́бща по всѧ̑ дни̑ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀"
navigation:
  key: service-menaiontotal-30
  title: "Слꙋ́жба ѻ҆́бща по всѧ̑ дни̑ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀"
  parent: service-menaiontotal
  order: 30
type: "service"
---

# Слꙋ́жба ѻ҆́бща по всѧ̑ дни̑ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀.

<rubric>Въ ве́черъ, на <incipit><red>Г</red>дⷭ҇и воззва́хъ:</incipit> стїхи̑ры, гла́съ ѕ҃.</rubric>

<podoben>Подо́бенъ: <incipit><red>В</red>сю̀ ѿложи́вше:</incipit></podoben>

<red>Є҆</red>гда̀ хо́щеши прїитѝ, сꙋ́дъ првⷣный сотвори́ти, сꙋдїѐ првⷣнѣйшїй, на прⷭ҇то́лѣ сла́вы твоеѧ̀ сѣдѧ́й: рѣка̀ ѻ҆́гненнаѧ пред̾ твоѐ сꙋди́лище ѹ҆жаса́ющаѧ, влече́тъ всѣ́хъ, предстоѧ́щымъ тебѣ̀ нбⷭ҇нымъ си́ламъ, человѣ́кѡмъ же сꙋди̑мымъ стра́хомъ, ꙗ҆́коже ко́ждо содѣ́ла. Тогда̀ на́съ пощадѝ, и҆ ча́сти, хрⷭ҇тѐ, сподо́би сп҃са́емыхъ, ꙗ҆́кѡ бл҃гоꙋтро́бенъ, вѣ́рою мо́лимъ тѧ̀.

<red>К</red>то̀ ѡ҆ мнѣ̀ не пла́четъ престꙋпи́вшемъ за́повѣдь вы́шнѧгѡ, невоздержа́нїѧ ра́ди, во а҆́дъ всели́хсѧ вмѣ́стѡ раѧ̀: снѣ́ди сла́дкїѧ видѣ́нїемъ сме́рть и҆схода́таихъ, и҆ стра́ненъ є҆ѧ̀ ра́ди бж҃їѧ сла́вы и҆ жи́зни ꙗ҆ви́хсѧ: но прїими́ мѧ ка́ющагосѧ, гдⷭ҇и, ꙗ҆́кѡ млⷭ҇тивъ и҆ чл҃вѣколю́бецъ, вели́кїѧ ра́ди твоеѧ̀ млⷭ҇ти.

<red>В</red>и́ждь мою̀ ско́рбь и҆ болѣ́знь, и҆ прегрѣше́нїй безмѣ́рное мно́жество: дꙋши́ же моеѧ̀ ѡ҆ѕлобле́нїе, и҆ ѹ҆́мное прельще́нїе. Вонмѝ гла́сꙋ ѿча́ѧннагѡ и҆ ѡ҆сꙋжде́ннагѡ, и҆ да́ждь мѝ гдⷭ҇и, дꙋ́хъ сокрꙋше́нный, смире́нное се́рдце, и҆сто́чникъ сле́зъ, и҆ мно́гихъ мои́хъ согрѣше́нїй проще́нїе, вели́кїѧ ра́ди твоеѧ̀ млⷭ҇ти.

<rubric>И҆ въ мине́и ст҃а́гѡ, г҃.</rubric>

<rubric class="inline">Сла́ва:</rubric> <red>Б</red>ж҃е, хотѧ́й всѣ̑мъ человѣ́кѡмъ сп҃сти́сѧ, вонмѝ мл҃твѣ мое́й, и҆ да не ѿри́неши сле́зъ мои́хъ ꙗ҆́кѡ сꙋ́етныхъ: кто́ бо прїи́де къ тебѣ̀ пла́чѧ, и҆ не а҆́бїе сп҃се́нъ бы́сть; кто́ же возопѝ те́плѣ, и҆ не а҆́бїе ѹ҆слы́шанъ; но ѽ влⷣко, ско́ръ ѡ҆брѣта́ешисѧ во сп҃се́нїе всѣ́хъ молѧ́щихсѧ тебѣ̀, ꙗ҆́кѡ въ млⷭ҇ти непобѣди́мый.

<rubric class="inline">И҆ ны́нѣ, бг҃оро́диченъ:</rubric> <red>Ч</red>л҃вѣколю́бїѧ твоегѡ̀ пꙋчи́нꙋ, бл҃гоꙋтро́бїѧ глꙋбинꙋ̀, и҆ бл҃гости щедрѡ́ты неизчє́тныѧ, покажѝ, пречⷭ҇таѧ дв҃о, на мнѣ̀ ѻ҆каѧ́ннѣмъ, ѹ҆толѝ па́жить грѣхо́внꙋю, цѣломꙋ́дрїе пода́вши, и҆ соблюдѝ съ дꙋше́ю и҆ тѣ́ло моѐ нескве́рно.

<rubric>На стїхо́внѣ стїхи̑ры, гла́съ ѕ҃:</rubric>

<red>В</red>ъ стра́шное прише́ствїе твоѐ, хрⷭ҇тѐ, да не ѹ҆слы́шимъ: не вѣ́мъ ва́съ. ѹ҆пова́нїе бо на тѧ̀, сп҃се, возложи́хомъ, а҆́ще и҆ твоѧ̑ повелѣ̑нїѧ не сохрани́хомъ небреже́нїѧ ра́ди на́шегѡ: но пощадѝ дꙋ́шы на́шѧ, мо́лимсѧ.

<rubric class="inline">Сті́хъ:</rubric> <incipit><red>К</red>ъ тебѣ̀ возведо́хъ ѻ҆́чи моѝ:</incipit>

<red>П</red>окаѧ́нїѧ не стѧжа́хъ, нижѐ па́ки сле́зъ: сегѡ̀ ра́ди молю́ тѧ, хрⷭ҇тѐ бж҃е, пре́жде конца̀ ѡ҆брати́ти мѧ̀, и҆ да́ти мѝ ѹ҆миле́нїе, ꙗ҆́кѡ да и҆зба́вимсѧ ѿ мꙋ́ки.

<rubric class="inline">Сті́хъ:</rubric> <red>П</red>оми́лꙋй на́съ гдⷭ҇и, поми́лꙋй на́съ:

<red>М</red>ч҃нцы твоѝ гдⷭ҇и, не ѿверго́шасѧ тебѐ, ни ѿстꙋпи́ша ѿ за́повѣдей твои́хъ: тѣ́хъ мл҃твами поми́лꙋй на́съ.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>Н</red>икто́же притека́ѧй къ тебѣ̀, посра́мленъ ѿ тебѐ и҆схо́дитъ, пречⷭ҇таѧ бцⷣе дв҃о: но про́ситъ бл҃года́ти, и҆ прїе́млетъ дарова́нїе къ поле́зномꙋ проше́нїю.

<rubric>Во вто́рникъ ве́чера, и҆лѝ въ четверто́къ, глаго́ли крⷭ҇тобг҃оро́диченъ:</rubric>

<red>Н</red>а дре́вѣ живо́тъ на́шъ зрѧ́щи всенепоро́чнаѧ бг҃а ви́сѧщъ, мт҃рски рыда́ющи вопїѧ́ше: сн҃е мо́й, и҆ бж҃е мо́й, сп҃сѝ любо́вїю пою́щыѧ тѧ̀.

<rubric class="inline">Та́же,</rubric> <red>Н</red>ы́нѣ ѿпꙋща́еши раба̀ твоего̀: <rubric class="inline">И҆ прѡ́чаѧ.</rubric>



<rubric>На ѹ҆́трени, по а҃-й каѳі́смѣ сѣда́ленъ, гла́съ є҃:</rubric>

<red>С</red>ꙋдїѝ сѣдѧ́щꙋ, и҆ а҆́гг҃лѡмъ стоѧ́щымъ, трꙋбѣ̀ гласѧ́щей, пла́мени горѧ́щꙋ, что̀ сотвори́ши, дꙋшѐ моѧ̀, ведо́ма на сꙋ́дъ; тогда́ бо лю̑таѧ твоѧ̑ предста́нꙋтъ, и҆ та̑йнаѧ ѡ҆блича́тсѧ согрѣшє́нїѧ. Тѣ́мже пре́жде конца̀ возопі́й сꙋдїѝ: бж҃е, ѡ҆чи́сти мѧ̀, и҆ сп҃си́ мѧ. <rubric class="inline">Два́жды.</rubric>

<rubric class="inline">Сла́ва, и҆ ны́нѣ, бг҃оро́диченъ:</rubric> <red>М</red>ы́сленный вїногра́де, и҆зрасти́вшїй на́мъ гро́здъ бж҃е́ственный, ѿ негѡ́же напоѧ́емсѧ вїно́мъ нетлѣ́нїѧ, и҆сточѝ мое́й дꙋшѝ ѹ҆миле́нїе, во́дꙋ ѡ҆чище́нїѧ, твои́ми мл҃твами.

<rubric class="inline">Крⷭ҇тобг҃оро́диченъ:</rubric> <red>В</red>ознесе́на на дре́во ꙗ҆́кѡ ви́дѣ, ро́ждшаѧ тѧ̀, сп҃се, болѣ́зней кромѣ̀, рыда́ше съ пла́чемъ, и҆ взыва́ше: ѹ҆вы̀ мнѣ̀ сладча́йшїй сн҃е, ѹ҆ѧзвлѧ́юсѧ дꙋше́ю, на крⷭ҇тѣ̀ зрѧ́щи тѧ̀ пригвожде́нна посредѣ̀ двою̀ ѕлѡдѣ́ю, сꙋдо́мъ ѕлодѣ́йственнымъ.

<rubric>По в҃-й каѳі́смѣ сѣда́ленъ, гла́съ ѕ҃.</rubric>

<red>П</red>омышлѧ́ю де́нь стра́шный, и҆ пла́чꙋсѧ дѣѧ́нїй мои́хъ лꙋка́выхъ: ка́кѡ ѿвѣща́ю безсме́ртномꙋ цр҃ю̀; и҆лѝ ко́имъ дерзнове́нїемъ воззрю̀ на сꙋдїю̀ блꙋ́дный а҆́зъ бл҃гоꙋтро́бный ѻ҆́ч҃е, сн҃е є҆диноро́дный, дш҃е ст҃ы́й, поми́лꙋй мѧ̀. <rubric class="inline">Два́жды.</rubric>

<rubric class="inline">Сла́ва, и҆ ны́нѣ, бг҃оро́диченъ:</rubric> <red>С</red>ко́рый тво́й покро́въ, и҆ по́мощь, и҆ млⷭ҇ть, покажѝ на рабы̑ твоѧ̑, и҆ во́лны, чтⷭ҇аѧ, ѹ҆кротѝ сꙋ́етныхъ помыслѡ́въ, и҆ па́дшꙋю мою̀ дꙋ́шꙋ возста́ви бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши, є҆ли̑ка и҆ хо́щеши.

<rubric class="inline">Крⷭ҇тобг҃оро́диченъ:</rubric> <red>К</red>рⷭ҇то́мъ сн҃а твоегѡ̀ бг҃обл҃года́тнаѧ, і҆́дѡльскаѧ пре́лесть всѧ̀ ѹ҆праздни́сѧ, и҆ де́мѡнскаѧ крѣ́пость попра́сѧ: сегѡ̀ ра́ди вѣ́рнїи, по до́лгꙋ тѧ̀ при́снѡ пое́мъ и҆ бл҃гослови́мъ, и҆ бцⷣꙋ вои́стиннꙋ и҆сповѣ́дающе, тѧ̀ велича́емъ.

<rubric>Канѡ́нъ ко гдⷭ҇ꙋ на́шемꙋ і҆и҃сꙋ хрⷭ҇тꙋ̀, гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>омо́щникъ и҆ покрови́тель, бы́сть мнѣ̀ во сп҃се́нїе, се́й мо́й бг҃ъ, и҆ просла́влю є҆го̀, бг҃ъ ѻ҆ц҃а̀ моегѡ̀, и҆ вознесꙋ̀ є҆го̀: сла́внѡ бо просла́висѧ.</irmos>

<red>Є҆</red>гда̀ прїи́деши, бж҃е, во тма́хъ, и҆ ты́сѧщахъ а҆́гг҃льскихъ нбⷭ҇ныхъ нача̑лъ, и҆ менѐ на ѻ҆́блацѣхъ ѻ҆каѧ́ннаго сподо́би срѣ́сти тѧ̀ хрⷭ҇тѐ.

<red>Н</red>е вни́ди со мно́ю въ сꙋ́дъ, носѧ́й моѧ̑ дѣѧ̑нїѧ, словеса̀ и҆зыскꙋ́ѧй, и҆ и҆справлѧ́ѧй стремлє́нїѧ: но щедро́тами твои́ми презира́ѧ моѧ̑ лю̑таѧ, сп҃си́ мѧ всеси́льне.

<red>Ѹ҆</red>жаса́етъ мѧ̀, и҆ страши́тъ ѻ҆́гнь негаси́мый гее́нскїй, че́рвь го́рькїй, скре́жетъ зꙋбѡ́въ: но ѡ҆сла́би мѝ, ѡ҆ста́ви, и҆ стоѧ́нїю мѧ̀, хрⷭ҇тѐ, и҆збра́нныхъ твои́хъ соꙋчинѝ.

<rubric class="inline">Бг҃оро́диченъ:</rubric> <red>П</red>реклоне́нъ мно́жествомъ и҆скꙋше́нїй, и҆ лю́тыми дѣѧ́ньми, вы́ю дꙋше́внꙋю и҆ тѣле́снꙋю преклонѧ́ю тебѣ̀ чⷭ҇таѧ, и҆ вопїю́ ти прилѣ́жнѡ: ты́ мѧ и҆спра́ви.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ гдⷭ҇и, на ка́мени за́повѣдей твои́хъ, подви́гшеесѧ се́рдце моѐ, ꙗ҆́кѡ є҆ди́нъ ст҃ъ є҆сѝ, и҆ гдⷭ҇ь.</irmos>

<red>Г</red>дⷭ҇ь грѧде́тъ, и҆ кто̀ стерпи́тъ стра́хъ є҆гѡ̀; кто̀ ꙗ҆ви́тсѧ лицꙋ̀ є҆гѡ̀, но гото́ва бꙋ́ди, ѽ дꙋшѐ моѧ̀! къ срѣ́тенїю.

<red>Н</red>естерпи́мый, гдⷭ҇и, гнѣ́въ ка́кѡ стерплю̀ сꙋда̀ твоегѡ̀, преслꙋ́шавъ твоѐ повелѣ́нїе; но пощадѝ, пощади́ мѧ въ ча́съ сꙋда̀.

<red>П</red>оми́лꙋй, гдⷭ҇и, поми́лꙋй мѧ̀, вопїю́ ти, є҆гда̀ прїи́деши со а҆́гг҃лы твои́ми, ѿда́ти всѣ̑мъ по достоѧ́нїю дѣѧ́нїй.

<rubric class="inline">Бг҃оро́диченъ:</rubric> <red>Д</red>ве́рь бл҃года́тнаѧ, ѿве́рзшаѧ вѣ̑рнымъ двє́ри нбⷭ҇ныѧ, покаѧ́нїѧ двє́ри свѣтоза̑рныѧ ѿве́рзи мѝ, влⷣчце, и҆ вра́тъ сме́ртныхъ свободѝ.

<rubric class="inline">Сѣда́ленъ, гла́съ ѕ҃:</rubric> <red>В</red>о ю҆до́ли пла́ча, въ мѣ́стѣ є҆́же положи́лъ є҆сѝ, є҆гда̀ сѧ́деши млⷭ҇тиве, сотвори́ти првⷣный сꙋ́дъ, не ѡ҆б̾ѧвѝ моѧ̑ та̑йнаѧ, нижѐ посрамѝ пред̾ а҆́гг҃лы: но пощади́ мѧ, бж҃е, и҆ поми́лꙋй мѧ̀.

<rubric class="inline">Бг҃оро́диченъ:</rubric> <red>Ѹ҆</red>пова́нїе мі́ра бл҃га́ѧ бцⷣе дв҃о, твоѐ и҆ є҆ди́ное стра́шное предста́тельство молю̀: ѹ҆млⷭ҇рдисѧ на ѹ҆добоѡбстоѧ́тєльныѧ лю́ди, ѹ҆молѝ млⷭ҇тиваго бг҃а, и҆зба́витисѧ дꙋша́мъ на́шымъ ѿ всѧ́кагѡ преще́нїѧ, є҆ди́на бл҃гослове́ннаѧ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́ша прⷪ҇ро́къ прише́ствїе твоѐ гдⷭ҇и, и҆ ѹ҆боѧ́сѧ, ꙗ҆́кѡ хо́щеши ѿ дв҃ы роди́тисѧ, и҆ человѣ́кѡмъ ꙗ҆ви́тисѧ, и҆ глаго́лаше: ѹ҆слы́шахъ слꙋ́хъ тво́й, и҆ ѹ҆боѧ́хсѧ. Сла́ва си́лѣ твое́й гдⷭ҇и.</irmos>

<red>Н</red>аста̀ де́нь, ѹ҆жѐ при две́рехъ сꙋ́дъ: дꙋшѐ, бо́дрствꙋй, и҆дѣ́же ца́рїе вкꙋ́пѣ и҆ кнѧ́зи, бога́тїи и҆ ѹ҆бо́зїи собира́ютсѧ, и҆ воспрїи́метъ по достоѧ́нїю содѣ́ѧнныхъ ѿ человѣ̑къ кі́йждо.

<red>Н</red>еꙋмы́тный сꙋ́дъ тво́й, неꙋтае́нное твоѐ сꙋди́ще хитросло́вїѧ, не виті́й хꙋдо́жество кра́дꙋщее, не свидѣ́телей непщева́нїе ѿража́ющее пра́ведное: въ тебѣ́ бо бз҃ѣ всѣ́хъ сокровє́ннаѧ предстоѧ́тъ.

<red>Д</red>а не прїидꙋ̀ въ зе́млю пла́ча, да не ви́ждꙋ мѣ́сто тьмы̀, хрⷭ҇тѐ мо́й сло́ве, нижѐ свѧ́занъ бꙋ́дꙋ рꙋка́ми и҆ нога́ми, внѣ̀ черто́га твоегѡ̀ и҆зве́рженный, ѻ҆де́ждꙋ нетлѣ́нїѧ ѡ҆скверне́ннꙋю и҆мѣ́ѧй всеѻкаѧ́нный.

<rubric class="inline">Бг҃оро́диченъ:</rubric> <red>К</red>рѣ́посте моѧ̀ пречⷭ҇таѧ, прибѣ́жище, неѡбори́маѧ стѣно̀, и҆ къ бг҃ꙋ мл҃твенница сꙋ́щаѧ, вѣ́чнꙋющагѡ пла́мене и҆ гее́нны свободи́ мѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѿ</red> но́щи ѹ҆́тренююща, чл҃вѣколю́бче просвѣтѝ, молю́сѧ, и҆ наста́ви и҆ менѐ на повелѣ̑нїѧ твоѧ̑, и҆ наꙋчи́ мѧ, сп҃се, твори́ти во́лю твою̀.</irmos>

<red>Т</red>ре́петъ неисповѣди́мый и҆ стра́хъ та́мѡ, прїи́детъ бо гдⷭ҇ь, и҆ дѣ́ло съ ни́мъ коегѡ́ждо ѿ человѣ̑къ: и҆ кто̀ ѿсю́дꙋ ѹ҆́бѡ себѐ не воспла́четъ;

<red>П</red>ощадѝ, пощадѝ, гдⷭ҇и, созда́нїе твоѐ, согрѣши́хъ, ѡ҆сла́би мѝ, ꙗ҆́кѡ є҆стество́мъ чтⷭ҇ый са́мъ є҆сѝ є҆ди́нъ: и҆ и҆ны́й ра́звѣ тебѐ никто́же є҆́сть внѣ̀ скве́рны.

<red>Н</red>и сле́зъ, нижѐ покаѧ́нїѧ и҆́мамъ, нижѐ ѹ҆миле́нїѧ: са́мъ мѝ сїѧ̑, сп҃се, ꙗ҆́кѡ бг҃ъ, да́рꙋй.

<rubric class="inline">Бг҃оро́диченъ:</rubric> <red>Ѡ҆</red>скверне́нъ по́мыслы, и҆ ѡ҆калѧ́нъ мно́гими паде́ньми, мт҃и бж҃їѧ, тѧ̀ молю̀: є҆ди́на нескве́рнаѧ, ѹ҆ще́дри и҆ сп҃си́ мѧ хода́тайствомъ твои́мъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ѹ҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ живо́тъ мо́й.</irmos>

<red>В</red>о страшнѣ́мъ, хрⷭ҇тѐ, прише́ствїи твое́мъ, є҆гда̀ ꙗ҆ви́шисѧ съ нб҃сѐ, и҆ поста́вѧтсѧ прⷭ҇то́ли, и҆ кни̑ги разгнꙋ́тсѧ: пощадѝ, пощадѝ тогда̀, сп҃се, созда́нїе твоѐ.

<red>Т</red>а́мѡ ничто́же помощѝ мо́жетъ, бг҃ꙋ сꙋ́щꙋ сꙋдїѝ, ни тща́нїе, ни кѡ́зни, ни сла́ва, ни дрꙋ́жба, ра́звѣ ѿ дѣ́лъ крѣ́пость твоѧ̀, ѽ дꙋшѐ моѧ̀!

<red>В</red>озмѝ твоѐ, да не ѹ҆слы́шꙋ, гдⷭ҇и, ѿсыла́емь ѿ тебѐ, нижѐ є҆́же поидѝ во ѻ҆́гнь проклѧ́тыхъ, но возжелѣ́ннагѡ гла́са првⷣныхъ.

<rubric class="inline">Бг҃оро́диченъ:</rubric> <red>Ѡ҆</red>чище́нїе и҆́мамы тѧ̀ всегда̀ ѹ҆ бг҃а, пренепоро́чнаѧ: тѣ́мже и҆спросѝ и҆зба́вити всѣ́хъ пречⷭ҇таѧ, ꙗ҆̀же та́мѡ мꙋче́нїй стра́шныхъ, бцⷣꙋ вои́стиннꙋ и҆сповѣ́дающихъ тѧ̀.

<rubric>Конда́къ, гла́съ а҃:</rubric>

<red>Є҆</red>гда̀ прїи́деши, бж҃е, на зе́млю со сла́вою, и҆ трепе́щꙋтъ всѧ́чєскаѧ, рѣка́ же ѻ҆́гненнаѧ пред̾ сꙋди́щемъ влече́тъ, кни̑ги разгиба́ютсѧ, и҆ та̑йнаѧ ꙗ҆влѧ́ютсѧ: тогда̀ и҆зба́ви мѧ̀ ѿ ѻ҆гнѧ̀ неꙋгаси́магѡ, и҆ сподо́би мѧ̀ ѡ҆деснꙋ́ю тебѐ ста́ти, сꙋдїѐ првⷣнѣйшїй.

<rubric class="inline">І҆́косъ:</rubric> <red>С</red>ꙋди́ще твоѐ стра́шное, и҆ сꙋ́дъ пра́веднѣйшїй, дѣла́ же моѧ̑ лю̑таѧ: но са́мъ млⷭ҇тиве, предвари́въ сп҃си́ мѧ, и҆ мꙋ́ки свободѝ, и҆зба́ви же, влⷣко, ко́злищъ ча́сти, и҆ сподо́би ѡ҆деснꙋ́ю тебѐ ста́ти, сꙋдїѐ првⷣнѣйшїй.

## Пѣ́снь з҃.

<rubric class="inline">І҆рмо́съ:</rubric> <irmos><red>С</red>огрѣши́хомъ, беззако́нновахомъ, непра́вдовахомъ пред̾ тобо́ю: нижѐ соблюдо́хомъ, нижѐ сотвори́хомъ, ꙗ҆́коже заповѣ́далъ є҆сѝ на́мъ: но не преда́ждь на́съ до конца̀, ѻ҆тцє́въ бж҃е.</irmos>

<red>Г</red>дⷭ҇ь грѧде́тъ сꙋди́ти, кто̀ стерпи́тъ видѣ́нїе є҆гѡ̀; вострепещѝ дꙋшѐ ѻ҆каѧ́ннаѧ, вострепещѝ, и҆ ѹ҆гото́ви и҆схо́дищꙋ дѣла̀ твоѧ̑: да млⷭ҇тива и҆ млⷭ҇рда ѡ҆брѧ́щеши є҆го̀, ѻ҆тцє́въ бг҃а бл҃гослове́нна.

<red>П</red>рипа́даю тѝ и҆ приношꙋ̀ тебѣ̀ ꙗ҆́коже сле́зы глаго́лы моѧ̑: согрѣши́хъ ꙗ҆́коже не согрѣшѝ блꙋдни́ца, и҆ беззако́нновахъ, ꙗ҆́кѡ и҆́ный никто́же на землѝ: но ѹ҆ще́дри, влⷣко, творе́нїе твоѐ и҆ призови́ мѧ.

<red>Д</red>ве́рь твою̀ не затвори́ ми тогда̀, гдⷭ҇и, гдⷭ҇и, но ѿве́рзи мѝ ю҆̀ ка́ющемꙋсѧ, и҆ болѣ́зненнѡ къ тебѣ̀ ѿ се́рдца припа́дающꙋ, бж҃е, и҆ поми́лꙋй мѧ̀.

<rubric class="inline">Бг҃оро́диченъ:</rubric> <red>Є҆</red>гда̀ въ нощѝ жени́хъ прїи́детъ сꙋди́ти землѝ, тогда̀ во срѣ́тенїе є҆гѡ̀ со свѣ́тлою свѣще́ю, бл҃говолѝ пречⷭ҇таѧ и҆зы́ти мѝ, и҆ поклони́тисѧ тогѡ̀ прише́ствїю.

## Пѣ́снь и҃.

<rubric class="inline">І҆рмо́съ:</rubric> <irmos><red>Є҆</red>го́же вѡ́инства нбⷭ҇наѧ сла́вѧтъ, и҆ трепе́щꙋтъ херꙋві́ми и҆ серафі́ми, всѧ́ко дыха́нїе и҆ тва́рь, по́йте, бл҃гослови́те и҆ превозноси́те во всѧ̑ вѣ́ки.</irmos>

<red>С</red>тра́шнагѡ втора́гѡ твоегѡ̀, гдⷭ҇и, прише́ствїѧ помышлѧ́ѧ срѣ́тенїе, трепе́щꙋ преще́нїѧ твоегѡ̀, бою́сѧ гнѣ́ва твоегѡ̀: ѿ сегѡ́ мѧ часа̀, зовꙋ̀, сп҃сѝ во вѣ́ки. <rubric class="inline">Два́жды.</rubric>

<red>В</red>сѣ́хъ сꙋдїѐ бж҃е мо́й и҆ гдⷭ҇и, да ѹ҆слы́шꙋ тогда̀ гла́съ тво́й возжелѣ́нный: да ѹ҆ви́жꙋ свѣ́тъ тво́й вели́кїй: да ѹ҆зрю̀ селє́нїѧ твоѧ̑: да ѹ҆зрю̀ сла́вꙋ твою̀, ра́дꙋѧсѧ во вѣ́ки.

<rubric class="inline">Бг҃оро́диченъ:</rubric> <red>В</red>ъ де́нь сꙋда̀ ꙗ҆ви́сѧ, влⷣчце, и҆ предста́ни мѝ, мꙋ́ки и҆ ѻ҆гнѧ̀ свобожда́ющи, да сп҃се́нъ бы́въ тобо́ю, воспою̀ твою̀ неѡбори́мꙋю бл҃года́ть.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Б</red>езсѣ́меннагѡ зача́тїѧ ржⷭ҇тво̀ несказа́нное, мт҃ре безмꙋ́жныѧ нетлѣ́ненъ пло́дъ: бж҃їе бо рожде́нїе ѡ҆бновлѧ́етъ є҆стєства̀. Тѣ́мже тѧ̀ всѝ ро́ди ꙗ҆́кѡ бг҃оневѣ́стнꙋю мт҃рь, правосла́внѡ велича́емъ.</irmos>

<red>Г</red>дⷭ҇ь грѧде́тъ грѣ̑шныѧ мꙋ́чити, првⷣныѧ же сп҃стѝ: воспла́чимсѧ, возрыда́имъ, и҆ прїи́мемъ чꙋ́вство ѻ҆́нагѡ днѐ, во́ньже безвѣ̑стнаѧ и҆ та̑йнаѧ ѿкры́въ, человѣ́кѡмъ ѿда́стъ по достоѧ́нїю.

<red>Д</red>анїи́лъ ѹ҆боѧ́сѧ часа̀ и҆стѧза́нїѧ, а҆́зъ же ѻ҆каѧ́нный что̀ постраждꙋ̀ ѿ негѡ̀, грѧды́й гдⷭ҇и, стра́шнагѡ днѐ; но да́ждь мѝ пре́жде конца̀ бл҃гоꙋго́днѡ тебѣ̀ послꙋжи́ти, и҆ ѹ҆лꙋчи́ти црⷭ҇твїе твоѐ.

<red>Ѻ҆́</red>гнь гото́витсѧ, че́рвь ѹ҆строѧ́етсѧ: весе́лїе, сла́ва, ѡ҆слабле́нїе, свѣ́тъ невече́рнїй, ра́дость првⷣныхъ. и҆ кто̀ бл҃же́нный и҆збѣ́гнꙋти не восхо́щетъ мꙋче́нїѧ пе́рвыхъ, наслѣ́дивый втора̑ѧ;

<rubric class="inline">Бг҃оро́диченъ:</rubric> <red>С</red>трасте́й волне́нїе смꙋща́етъ мѧ̀, и҆ сластьмѝ погрꙋжа́етъ, дв҃о пренепоро́чнаѧ, ко́рмчїю хрⷭ҇та̀ ро́ждшаѧ, рꙋ́кꙋ мѝ по́мощи прострѝ, и҆ сп҃си́ мѧ, є҆ди́на сп҃се́нїе, вѣ́рою бл҃жа́щихъ тѧ̀.

<rubric>Свѣти́ленъ.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>Є҆</red>гда̀ прⷭ҇то́ли поста́вѧтсѧ, и҆ кни̑ги разве́рзꙋтсѧ, и҆ є҆гда̀ хо́щеши сꙋди́ти сꙋ́дъ человѣ́чєскимъ дѣѧ́нїємъ, не ѡ҆сꙋдѝ на́съ, влⷣко, во ѻ҆́гнь гее́нскїй, ꙗ҆̀же ѿ пе́рсти созда́лъ є҆сѝ: но твоегѡ̀ црⷭ҇твїѧ на́съ сподо́би, сп҃се.

<rubric class="inline">Бг҃оро́диченъ:</rubric> <red>Є҆</red>го́же ѿ твои́хъ крове́й родила̀ є҆сѝ чтⷭ҇аѧ, соверше́нна человѣ́ка, и҆ бг҃а и҆́стинна, и҆ гдⷭ҇а, ѹ҆молѝ того̀, и҆зба́витисѧ на́мъ ѻ҆гнѧ̀ вѣ́чнꙋющагѡ.

<rubric>На стїхо́внѣ стїхи̑ры, гла́съ ѕ҃:</rubric>

<red>Н</red>а́га мѧ̀ ѡ҆брѣ́тъ добродѣ́телей вра́гъ, стрѣло́ю грѣхо́вною ѹ҆ѧзвѝ: но ты̀, бж҃е, ꙗ҆́кѡ вра́чь дꙋ́шъ и҆ тѣле́съ, ꙗ҆́звы дꙋшѝ моеѧ̀ и҆сцѣлѝ, и҆ поми́лꙋй мѧ̀.

<rubric class="inline">Сті́хъ:</rubric> <red>И҆</red>спо́лнихомсѧ заꙋ́тра млⷭ҇ти твоеѧ̀, гдⷭ҇и:

<red>С</red>е́рдца моегѡ̀ стрꙋ́пы, ѿ мно́гихъ грѣхѡ́въ прозѧ́бшыѧ мѝ, и҆сцѣлѝ, сп҃се, ꙗ҆́кѡ дꙋ́шъ и҆ тѣле́съ вра́чь, и҆ подаѧ̀ просѧ́щымъ прегрѣше́нїй проще́нїе, при́снѡ да́рꙋй мѝ сле́зы покаѧ́нїѧ, даѧ́ ми разрѣше́нїе долгѡ́въ, гдⷭ҇и, и҆ поми́лꙋй мѧ̀.

<rubric class="inline">Сті́хъ:</rubric> <red>И҆</red> бꙋ́ди свѣ́тлость гдⷭ҇а бг҃а на́шегѡ:

<red>Г</red>дⷭ҇и, а҆́ще не бы́хомъ ст҃ы̑ѧ твоѧ̑ и҆мѣ́ли мл҃твенники, и҆ бл҃госты́ню твою̀ ми́лꙋющꙋю на́съ: ка́кѡ смѣ́ли бы́хомъ, сп҃се, пѣ́ти тѧ̀, є҆го́же славосло́вѧтъ непреста́ннѡ а҆́гг҃ли; срⷣцевѣ́дче, пощадѝ дꙋ́шы на́шѧ.

<rubric class="inline">Сла́ва, и҆ ны́нѣ, бг҃оро́диченъ:</rubric> <red>М</red>р҃і́е чтⷭ҇аѧ, злата́ѧ кади́льнице, є҆ди́нагѡ ѿ неразлꙋ́чныѧ трⷪ҇цы прїѧ́телище сꙋ́щаѧ, на не́же ѻ҆ц҃ъ и҆зво́ли, сн҃ъ же дѣ́йствомъ всест҃а́гѡ дх҃а всели́сѧ во чре́во твоѐ всеѡсщ҃е́нное. Того̀ ѹ҆̀бо молѝ прилѣ́жнѡ, пода́ти на́мъ грѣхѡ́въ ѡ҆ставле́нїе въ де́нь сꙋ́дный.

<rubric>Крⷭ҇тобг҃оро́диченъ.</rubric>

<podoben>Подо́бенъ: <incipit><red>В</red>сю̀ ѿложи́вше:</incipit></podoben>

<red>А҆́</red>гнца своего̀, а҆́гница нескве́рнаѧ дре́вле, и҆ непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ ѹ҆зрѣ̀, мт҃рски восклица́ше, и҆ дивѧ́щисѧ вопїѧ́ше: ча́до сладча́йшее, что̀ зрѣ́нїе сїѐ но́вое и҆ пресла́вное; ка́кѡ со́нмъ безблагода́тный сꙋди́щꙋ пїла́товꙋ предаде́ тѧ, и҆ ѡ҆сꙋжда́етъ на сме́рть живота̀ всѧ́ческихъ; но воспѣва́ю твоѐ неизрече́нное, сло́ве, схожде́нїе.

<rubric class="inline">Та́же,</rubric> <red>Б</red>л҃го є҆́сть и҆сповѣ́датисѧ гдⷭ҇и: <incipit><red>Трист҃о́е.</red></incipit> <rubric class="inline">По</rubric> <incipit><red>Ѻ҆́</red>ч҃е на́шъ:</incipit>

<rubric>Тропа́рь, и҆ є҆ктенїа̀, и҆ ѿпꙋ́стъ.</rubric>

<rubric>Та́же, ча́съ а҃-й. Ѱалмы̀ ѻ҆бы́чны, и҆ коне́чный ѿпꙋ́стъ.</rubric>



<rubric>Бл҃жє́нна, гла́съ ѕ҃:</rubric>

<red>П</red>омѧни́ мѧ, бж҃е, сп҃се мо́й, є҆гда̀ прїи́деши во црⷭ҇твїи твое́мъ: и҆ сп҃си́ мѧ, ꙗ҆́кѡ є҆ди́нъ чл҃вѣколю́бецъ.

<red>П</red>етро́въ пла́чъ прїе́мый, прїимѝ и҆ моѐ, хрⷭ҇тѐ, покаѧ́нїе, и҆ да́рꙋй мѝ согрѣше́нїй проще́нїе.

<red>П</red>роповѣ́давый покаѧ́нїе человѣ́кѡмъ, гдⷭ҇нь крⷭ҇ти́телю и҆ прⷣте́че, молю́ тѧ, пока́ѧтисѧ мнѣ̀ ѿ дꙋшѝ сподо́би.

<red>Т</red>револнє́нїѧ под̾е́мше страсте́й ст҃і́и, сꙋ́щыѧ въ бꙋ́ри болѣ́зней при́снѡ и҆збавлѧ́ете: тѣ́мже бл҃жи́ми є҆стѐ.

<rubric class="inline">Сла́ва:</rubric> <red>П</red>рⷪ҇рѡ́ки прославлѧ́емый, сп҃се мо́й, въ трⷪ҇цѣ, про́стѡ и҆ несмѣ́снѡ, прⷣте́чи мл҃твами сп҃си́ мѧ.

<rubric class="inline">И҆ ны́нѣ:</rubric> <red>З</red>астꙋ́пнице крѣ́пкаѧ сꙋ́щымъ въ ско́рбехъ, застꙋпѝ ѿ жите́йскихъ страсте́й прило́га, и҆ сп҃си́ мѧ, влⷣчце.

<rubric>А҆пⷭ҇лъ къ колоса́ємъ, зача́ло сн҃и.</rubric>

<versal>Б</versal>ра́тїе, ѡ҆блецы́тесѧ ѹ҆̀бо (ꙗ҆́коже и҆збра́ннїи бж҃їи, ст҃и и҆ возлю́бленни,) во ѹ҆трѡ́бы щедро́тъ, бл҃гость, смиреномꙋ́дрїе, кро́тость и҆ долготерпѣ́нїе: Прїе́млюще дрꙋ́гъ дрꙋ́га, и҆ проща́юще себѣ̀, а҆́ще кто̀ на кого̀ и҆́мать порече́нїе: ꙗ҆́коже и҆ хрⷭ҇то́съ прости́лъ є҆́сть ва́мъ, та́кѡ и҆ вы̀. Над̾ всѣ́ми же си́ми стѧжи́те любо́вь, ꙗ҆́же є҆́сть соꙋ́зъ соверше́нства: И҆ ми́ръ бж҃їй да водворѧ́етсѧ въ сердца́хъ ва́шихъ, во́ньже и҆ зва́ни бы́сте во є҆ди́номъ тѣ́лѣ: и҆ бл҃года́рни быва́йте. Сло́во хрⷭ҇то́во да вселѧ́етсѧ въ ва́съ бога́тнѡ, во всѧ́кой премꙋ́дрости, ѹ҆ча́ще и҆ вразꙋмлѧ́юще себѐ самѣ́хъ во ѱалмѣ́хъ и҆ пѣ́нїихъ, и҆ пѣ́снехъ дꙋхо́вныхъ, ѡ҆ бл҃года́ти пою́ще въ сердца́хъ ва́шихъ гдⷭ҇ви.

<rubric>Є҆ѵⷢ҇лїе ѿ ма́рка, зача́ло л҃з.</rubric>

<versal>Р</versal>ечѐ гдⷭ҇ь: и҆́же хо́щетъ по мнѣ̀ и҆тѝ, да ѿве́ржетсѧ себѐ, и҆ во́зметъ крⷭ҇тъ сво́й, и҆ по мнѣ̀ грѧде́тъ. И҆́же бо а҆́ще хо́щетъ дꙋ́шꙋ свою̀ сп҃стѝ, погꙋби́тъ ю҆̀: а҆ и҆́же погꙋби́тъ дꙋ́шꙋ свою̀ менѐ ра́ди и҆ є҆ѵⷢ҇лїа, то́й сп҃се́тъ ю҆̀. Ка́ѧ бо по́льза человѣ́кꙋ, а҆́ще прїѡбрѧ́щетъ мі́ръ ве́сь, и҆ ѿтщети́тъ дꙋ́шꙋ свою̀; И҆лѝ что̀ да́стъ человѣ́къ и҆змѣ́нꙋ на дꙋшѝ свое́й; И҆́же бо а҆́ще постыди́тсѧ менѐ, и҆ мои́хъ слове́съ въ ро́дѣ се́мъ прелюбодѣ́йнѣмъ и҆ грѣ́шнѣмъ, и҆ сн҃ъ чл҃вѣ́ческїй постыди́тсѧ є҆гѡ̀, є҆гда̀ прїи́детъ во сла́вѣ ѻ҆ц҃а̀ своегѡ̀ со а҆́гг҃лы ст҃ы́ми. И҆ глаго́лаше и҆̀мъ: а҆ми́нь глаго́лю ва́мъ, ꙗ҆́кѡ сꙋ́ть нѣ́цыи ѿ здѣ̀ стоѧ́щихъ, и҆̀же не и҆́мꙋтъ вкꙋси́ти сме́рти, до́ндеже ви́дѧтъ црⷭ҇твїе бж҃їе прише́дшее въ си́лѣ.
