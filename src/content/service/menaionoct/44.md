---
title: "Ѻ҆ктѡ́врїа к҃и"
navigation:
  key: service-menaionoct-44
  title: "Ѻ҆ктѡ́врїа к҃и"
  parent: service-menaionoct
  order: 44
type: "service"
---

# Ѻ҆ктѡ́врїа к҃и.

<rubric>Ст҃ы́ѧ мч҃ницы параске́ѵи, нарече́нныѧ пѧ́тницы.</rubric>

<rubric>Ве́черъ, ѻ҆бы́чнаѧ каѳі́сма. На <incipit><red>Г</red>дⷭ҇и воззва́хъ:</incipit> стїхи̑ры на ѕ҃: и҆ на ѹ҆́трени канѡ́нъ прпⷣбныѧ на ѕ҃.</rubric>

<rubric>А҆́ще ли настоѧ́тель и҆зво́литъ пѣ́ти полѷеле́й, тогда̀ пое́мъ: <incipit><red>Б</red>лаже́нъ мꙋ́жъ:</incipit> а҃ а҆нтїфѡ́нъ. На <incipit><red>Г</red>дⷭ҇и, воззва́хъ:</incipit> стїхи̑ры на и҃, гла́съ д҃.</rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Р</red>и́мъ тѧ̀ предлага́етъ, ꙗ҆́кѡ ѡ҆гра́дъ цвѣ́ты благовѡ́нныѧ, параске́ѵо многострада́льнаѧ, вѣ́рныхъ смы́слы ѡ҆благово́нствꙋѧ, вонѧ́ми добродѣ́тельными, и҆ смра́дъ стра́стный ѿгонѧ́ѧ, бл҃года́тїю сла́внаѧ всегда̀, мч҃никѡвъ добро́та, дѣ́въ похвале́нїе, и҆ чꙋде́съ пꙋчи́на.

<red>Ꙗ҆́</red>кѡ сла́ва многоцѣ́нна всѣ̑мъ да́стсѧ ѿ хрⷭ҇та̀ бг҃а на́шегѡ, въ ри́мѣ пострада́вши, и҆ въ не́мъ бы́вши, сла́внаѧ мч҃нице, де́мѡнскаѧ лꙋка̑вствїѧ ѿ чл҃вѣ̑къ ѿгонѧ́ющи застꙋпле́нїемъ твои́мъ. Тѣ́мъ тѧ̀ всѝ блажи́мъ, и҆ ст҃ы̑ѧ твоѧ̑ стра̑сти дне́сь похвалѧ́емъ, параске́ѵо многострада́льнаѧ.

<red>С</red>облюда́ема си́лою хрⷭ҇то́вою, всесла́внаѧ параске́ѵо, болѣ́зней тѣле́сныхъ небрегла̀ є҆сѝ, къ подвигѡ́мъ вмѣсти́ласѧ є҆сѝ, мꙋ́жескимъ смы́сломъ, же́нскꙋю сла́бость ѿве́ргши, ѹ҆пова́нїемъ ѹ҆крѣпи́вшисѧ, воспрїѧ́ла же є҆сѝ съ пе́рвенствꙋющими ѡ҆заре́нїе, прехва́льнаѧ.

<rubric>И҆́ны стїхи̑ры гла́съ ѕ҃:</rubric>

<red>В</red>ѣ́рнїи, соше́дшесѧ, хва́лѧще тѧ̀ любо́вїю, блажи́мъ по́двиги твоѧ̑ и҆ стра̑сти, мч҃нице параске́ѵо. Хрⷭ҇та̀ жениха̀ твоего̀ ѹ҆молѝ, ѿ бѣ́дъ и҆ напа́стей и҆зба́вити ны̀ твои́ми моли́твами.

<red>Ѿ</red> твои́хъ крове́й, трꙋдолю́бнѡ и҆́стиннꙋю ча́шꙋ и҆спила̀ є҆сѝ, жела́ющи, по хрⷭ҇тѣ̀, женисѣ̀ твое́мъ, во слѣ́дъ потещѝ, прехва́льнаѧ мч҃нице параске́ѵо, ꙗ҆́кѡ ла́стовица доброгла́снаѧ, пѣ́снь воспѣва́ющи ко всѣ́хъ творцꙋ̀ хрⷭ҇тꙋ̀ бг҃ꙋ ѡ҆ пра́зднꙋющихъ па́мѧть твою̀.

<red>Т</red>воѝ роди́тели хрⷭ҇тѡ́вы стрⷭ҇ти почита́юще, знамени́тагѡ днѐ тезоимени́тꙋ тѧ̀ нареко́ша, воспита́на же бы́вши, и҆ на стра̑сти дерзнꙋ́ла є҆сѝ, и҆ ра̑ны претерпѣ́вши, въ темни́цѣ, а҆́ки въ черто́зѣ свѣ́тлѣ ликꙋ́ющи, вопїѧ́ла є҆сѝ: никогда́же ѿлꙋчꙋ́сѧ тебє̀, гдⷭ҇и, по посли́ ми по́мощь твою̀, и҆ спаси́ мѧ вели́кїѧ ра́ди твоеѧ̀ ми́лости.

<rubric>Сла́ва, гла́съ ѕ҃:</rubric>

<red>Ѡ҆</red>деснꙋ́ю сп҃са, ꙗ҆́коже пое́тъ дв҃дъ, предста̀ цр҃и́ца, и҆ твоѧ̀ дꙋша̀, ꙗ҆́кѡ рѧ́снами и҆спещре́на златы́ми, и҆ же́ртвꙋ себѐ предста́вила є҆сѝ гдⷭ҇ꙋ твоемꙋ̀, ꙗ҆́кѡ кади́ло благово́нно, принесла̀ є҆сѝ кро́вь пло́ти твоеѧ̀, мч҃нице прехва́льнаѧ параске́ѵо, моли́сѧ ѡ҆ на́съ влⷣцѣ хрⷭ҇тꙋ̀ бг҃ꙋ, да спасе́тъ дꙋ́шы на́шѧ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<red>В</red>и́дѧщи тѧ̀ распина́ема хрⷭ҇тѐ, тебѐ ро́ждшаѧ, вопїѧ́ше: что̀ стра́нное є҆́же ви́жꙋ та́инство сн҃е мо́й; ка́кѡ на дре́вѣ ѹ҆мира́еши пло́тїю повѣ́шенъ жи́зни пода́телю.

<rubric>А҆́ще пое́ши полѷеле́й, по́й бг҃оро́диченъ воскрⷭ҇нъ:</rubric>

<incipit><red>К</red>то̀ тебѐ не ѹ҆блажи́тъ:</incipit> Вхо́дъ. Прокі́менъ днѐ. И҆ чтє́нїѧ.

<rubric>Прⷪ҇ро́чества и҆са́їина чте́нїе. (Глава̀ м҃г.)</rubric>

<versal>Т</versal>а́кѡ гл҃го́летъ гдⷭ҇ь: всѝ ꙗ҆зы́цы собра́шасѧ вкꙋ́пѣ, соберꙋ́тсѧ кнѧ́зи ѿ ни́хъ: кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла, кто̀ слы̑шана сотвори́тъ ва́мъ; да приведꙋ́тъ свидѣ́тели своѧ̑ и҆ ѡ҆правдѧ́тсѧ, и҆ да ѹ҆слы́шатъ, и҆ да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ. Да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бо́гъ и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀ спаса́ѧй. А҆́зъ возвѣсти́хъ и҆ спасо́хъ, ѹ҆ничижи́хъ, и҆ не бѣ̀ въ ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй. Сотворю̀, и҆ кто̀ ѿврати́тъ то̀; Си́це гл҃го́летъ гдⷭ҇ь бг҃ъ, и҆збавлѧ́ѧй ва́съ ст҃ы́й і҆и҃левъ.

<rubric>Премꙋ́дрости соломѡ́ни чте́нїе. (Глава̀ г҃.)</rubric>

<versal>П</versal>ра́ведныхъ дꙋ́шы въ рꙋцѣ̀ бж҃їей, и҆ не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ ѹ҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же сꙋ́ть въ ми́рѣ. И҆́бо предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ, ѹ҆пова́нїе и҆́хъ безсме́ртїѧ и҆спо́лнено. И҆ вма́лѣ нака́зани бы́вше, вели́кими благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀.

<rubric>Премꙋ́дрости соломѡ́ни чте́нїе. (Глава̀ є҃.)</rubric>

<versal>П</versal>ра́вєдницы во вѣ́ки живꙋ́тъ, и҆ въ гдⷭ҇ѣ мзда̀ и҆́хъ, и҆ попече́нїе и҆́хъ ѹ҆ вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆ возложи́тъ шле́мъ, сꙋ́дъ нелицемѣ́ренъ: прїи́метъ щи́тъ непобѣди́мый преподо́бїе: поѡстри́тъ же напра́сный гнѣ́въ во ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ: и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды: вознегодꙋ́етъ на ни́хъ вода̀ морска́ѧ, рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство преврати́тъ престо́лы си́льныхъ. Слы́шите ѹ҆̀бо, ца́рїе, и҆ разꙋмѣ́йте: навы́кните, сꙋдїи̑ концє́въ землѝ. Внꙋши́те держа́щїи мно́жєства и҆ гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва ва́мъ, и҆ си́ла ѿ вы́шнѧгѡ.

<rubric>На лїті́и стїхи̑ры, гла́съ є҃.</rubric>

<podoben>Подо́бенъ: <incipit><red>Р</red>а́дꙋйсѧ:</incipit></podoben>

<red>Р</red>а́дꙋйсѧ, гдⷭ҇нѧ а҆́гнице, ѹ҆подо́бльшисѧ честнѣ́й и҆ блаже́ннѣй ѹ҆спѣ́шнѡ стрⷭ҇ти безсме́ртнагѡ на крⷭ҇тѣ̀, мїрскі̑ѧ стра̑сти разори́вшагѡ, и҆сто́чниче, и҆сточа́ющїй ꙗ҆́кѡ во́ды чꙋдеса̀, и҆ста̑ѧвшаѧ сердца̀ немощны́хъ дарова́нїемъ и҆сцѣле́нїй напаѧ́ющи, страстоте́рпице пребога́таѧ. Де́рзость разрꙋши́ла є҆сѝ і҆́дѡльскꙋю немощнꙋ́ю, нбⷭ҇нагѡ черто́га наслѣ́довавши жили́ще. Хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>И҆</red>дѣ́же веселѧ́щихсѧ є҆́сть жили́ще, и҆дѣ́же свѣ́тъ невече́рнїй, въ домꙋ̀ бг҃а жива́гѡ, посредѣ̀ ски́нїи ди́вныѧ, и҆дѣ́же ли́къ пра́зднꙋющихъ, чи́стаѧ, весе́лїемъ, свѣщꙋ̀ и҆мꙋ́щи свѣ́тлꙋ недрема́ннꙋ. Тѣ́мъ наслажа́ющисѧ вы́шнѧгѡ бжⷭ҇тва̀, и҆ ѿтꙋ́дꙋ бога́тнѡ сїѧ́ющи свѣтлостьмѝ, хрⷭ҇тꙋ̀ моли́сѧ, дарова́ти дꙋша́мъ на́шымъ ми́ръ и҆ ве́лїю ми́лость.

<red>В</red>и́дѧще си̑лы нбⷭ҇ныѧ пло́тїю стра́ждꙋщꙋю содѣ́телѧ ра́ди, параске́ѵꙋ, и҆ є҆гѡ̀ си́лою крѣплѧ́щꙋсѧ, глаго́люще: сѐ, и҆ дѣ̑вы на землѝ просла́виша гдⷭ҇а. Человѣ́цы же, тре́петомъ ѡ҆держи́ми, ѹ҆жаса́хꙋсѧ, и҆, ѹ҆ди́вльшесѧ, пѣ́сньми прославлѧ́хꙋ, глаго́люще: ѽле чꙋдесѐ! Дѣ́ва врага̀ побѣдѝ, и҆ мо́литсѧ ми́лостивомꙋ влⷣцѣ за мі́ра спасе́нїе, да пода́стъ ми́ръ и҆ ве́лїю ми́лость.

<red>Р</red>а́дꙋющисѧ предста́ла є҆сѝ и҆ге́мѡнꙋ, мч҃нице до́блѧѧ параске́ѵо, ꙗ҆́снѡ вѣ́рꙋ проповѣ́дающи, строга̑нїѧ мнѡ́га мꙋ́жески претерпѣ́ла є҆сѝ: мꙋчи́телѧ посрами́вши, хрⷭ҇тꙋ̀ ѹ҆невѣ́стиласѧ є҆сѝ, є҆мꙋ́же предстоѧ́щи, моли́сѧ за чествꙋ́ющыѧ тѧ̀ и҆ вѣ́рою творѧ́щыѧ па́мѧть твою̀.

<red>Р</red>а́дꙋйсѧ, а҆́гнице вседо́блѧѧ, а҆́гнцꙋ и҆ па́стырю прине́сшисѧ же́ртва, ѻ҆гне́мъ всесожега́ема, ꙗ҆́кѡ ѻ҆гне́мъ любвѐ разже́гшисѧ по хрⷭ҇тѣ̀, женисѣ̀ твое́мъ. Пла́мень ѹ҆гаси́вши і҆́дѡльскагѡ сꙋ́етства, и҆ свѣщꙋ̀ неꙋга́снꙋ дꙋше́внꙋю соблю́дши, и҆ чꙋде́сными свѣтлостьмѝ, тмы̑ ѡ҆полче́нїѧ де́мѡнѡвъ страда́льчески побѣди́вши, и҆ вошла̀ є҆сѝ со хрⷭ҇то́мъ въ черто́гъ нбⷭ҇ный. Моли́сѧ ѡ҆ творѧ́щихъ па́мѧть твою̀, дарова́ти на́мъ ми́ръ и҆ ве́лїю ми́лость.

<rubric>Сла́ва, гла́съ ѕ҃:</rubric>

<red>П</red>осрами́сѧ лꙋка́вый вра́гъ, ѿ дѣ́вы побѣжда́емь, ꙗ҆́кѡ прама́терь содѣ́ѧ дерзнове́ннꙋ ко грѣхꙋ̀, ѿ дв҃ы бо роди́вшеесѧ сло́во ѻ҆́ч҃ее, непрело́жнѡ и҆ несказа́ннѡ, ꙗ҆́коже вѣ́сть є҆ди́нъ са́мъ, клѧ́твꙋ разрꙋшѝ а҆да́ма и҆ є҆́ѵы хрⷭ҇то́съ бг҃ъ, вѣнча́вый досто́йнѡ параске́ѵꙋ мч҃ницꙋ. И҆ тоѧ̀ ра́ди да́рꙋетъ мі́рꙋ ѡ҆чище́нїе и҆ ве́лїю ми́лость.

<rubric>И҆ ны́нѣ, бг҃оро́диченъ.</rubric>

<rubric>На стїхо́внѣ стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Ѡ҆</red>багрє́нїи кро́вными, спасе́нїѧ ѻ҆де́ждꙋ, себѣ̀, всехва́льнаѧ, ѡ҆багри́вши, и҆ ѹ҆бѣли́вшисѧ дх҃омъ, гдⷭ҇ꙋ ѡ҆брꙋчи́ласѧ є҆сѝ, безсме́ртномꙋ цр҃ю̀, соблюда́ющемꙋ тѧ̀ непоро́чнꙋ и҆ нетлѣ́ннꙋ во вѣ́ки вѣкѡ́въ, въ черто́зѣхъ нбⷭ҇ныхъ, ꙗ҆́кѡ дѣ́вꙋ преꙋдо́бренꙋ и҆ нетлѣ́ннꙋ.

<rubric class="inline">Сті́хъ:</rubric> <red>С</red>т҃ы̑мъ, и҆̀же сꙋ́ть на землѝ є҆гѡ̀, ѹ҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ.

<red>К</red>ъ ра́намъ приѡбщи́вшисѧ, и҆ со ѻ҆гне́мъ бра́вшисѧ, и҆ плотска̑ѧ влачє́нїѧ претерпѣ́вши, и҆ конѡ́бнаѧ врѣ̑нїѧ до́блественнѣ прене́сши, и҆ непобѣжде́на бы́сть мы́слїю, и҆ и҆стꙋка̑ннымъ не пожрѐ: но прекло́нши бг҃ꙋ вы́ю, ме́чнымъ ѹ҆сѣче́нїемъ, вѣне́цъ носѧ́щи, на небеса̀ взы́де.

<rubric class="inline">Сті́хъ:</rubric> <red>Т</red>ерпѧ̀ потерпѣ́хъ гдⷭ҇а, и҆ внѧ́тъ мѝ, и҆ ѹ҆слы́ша моли́твꙋ мою̀.

<red>К</red>а́плѧми кро́вными ѡ҆багри́вшисѧ, возсїѧ́ла є҆сѝ проѧвле́ннѡ, ꙗ҆́кѡ со́лнце, и҆ ѿгна́ла є҆сѝ, всехва́льнаѧ, безбо́жїѧ тмꙋ̀ бл҃года́тїю, мч҃нице параске́ѵо, и҆ вѣ̑рныѧ просвѣти́ла є҆сѝ, чтꙋ́щыѧ твоѧ̑ до́блествєнныѧ по́двиги, и҆ па́мѧть свѣ́тлꙋю и҆ свѣтоно́снꙋю, и҆ всеспаси́тельнꙋю.

<rubric>Сла́ва, гла́съ и҃:</rubric>

<red>С</red>їѧ̑ глаго́летъ параске́ѵа къ мꙋчи́телю: вра́же нечести́вый и҆ге́мѡне, что̀ неи́стовствꙋеши на хрⷭ҇тїа́ны; ни ца́рства ѹ҆ тебє̀ ѿѧ́хъ, ни гра́да твоегѡ̀ разори́хъ, но бꙋ́ими словесы̀ ѹ҆вѣща́ти мѧ̀ помышлѧ́еши. А҆́зъ тебє̀ небрегꙋ̀, ни твои́хъ безꙋ́мныхъ глагѡ́лъ: пло́ти бо не щаждꙋ̀ за хрⷭ҇та̀ моего̀, занѐ ѻ҆́нъ лю́битъ мѧ̀ и҆ црⷭ҇тво мнѣ̀ да́рꙋетъ: къ немꙋ̀ пойдꙋ̀, и҆ тогѡ̀ бꙋ́дꙋ невѣ́ста, и҆ то́й менѐ спасе́тъ ѿ рꙋ́къ вра̑гъ мои́хъ и҆ да́рꙋетъ мѝ жи́знь вѣ́чнꙋю.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Н</red>е терплю̀, ча́до, ви́дѧщи тѧ̀, на дре́вѣ ѹ҆снꙋ́вша, бо́дрость всѣ̑мъ подаю́щаго, ꙗ҆́кѡ да, дре́вле престꙋпле́нїѧ плодо́мъ, сно́мъ поги́бельнымъ ѹ҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость пода́си, дв҃а глаго́лаше, пла́чꙋщи, ю҆́же велича́емъ.

<rubric>Тропа́рь, гла́съ д҃:</rubric>

<red>П</red>ремꙋ́драѧ и҆ всехва́льнаѧ хрⷭ҇то́ва мч҃ница параске́ѵа, мꙋ́жескꙋю крѣ́пость прїе́мши, же́нскꙋю же не́мощь ѿве́ргши, дїа́вола побѣдѝ, и҆ мꙋчи́телѧ посрамѝ, вопїю́щи и҆ глаго́лющи: прїиди́те, тѣ́ло моѐ мече́мъ ссѣцы́те и҆ ѻ҆гне́мъ сожги́те: а҆́зъ бо, ра́дꙋющисѧ, и҆дꙋ̀ ко хрⷭ҇тꙋ̀, женихꙋ̀ моемꙋ̀. Тоѧ̀ мл҃твами, хрⷭ҇тѐ бж҃е, спасѝ дꙋ́ши на́шѧ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>



<rubric>На ѹ҆́трени: на <incipit><red>Б</red>г҃ъ гдⷭ҇ь:</incipit> тропа́рь ст҃ѣ́й, два́жды.</rubric>

<rubric>Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<rubric>По а҃-мъ стїхосло́вїи сѣда́ленъ, гла́съ д҃.</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>Ж</red>ениха̀ возлюби́вши творца̀ и҆ бг҃а, жениха̀ тлѣ́ннаго ѡ҆ста́вила є҆сѝ, мч҃нице честна́ѧ параске́ѵо: и҆ ра́дꙋющисѧ, претерпѣ́ла є҆сѝ мꙋ́ки и҆ растерза̑нїѧ и҆ ѻ҆́гненное томле́нїе. Тѣ́мже и҆ вѣне́цъ носѧ́щи, къ бжⷭ҇твенномꙋ черто́гꙋ возшла̀ є҆сѝ, и҆спроша́ющи всѣ̑мъ грѣхѡ́въ ѡ҆ставле́нїѧ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Д</red>в҃о всенепоро́чнаѧ, ꙗ҆́же пресꙋ́щнаго бг҃а ро́ждшаѧ, со страстоте́рпицею того̀ непреста́ннѡ молѝ, ѡ҆ставле́нїе прегрѣше́нїй, и҆ и҆справле́нїе житїѧ̀ да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.

<rubric>По в҃-мъ стїхоло́гїи, сѣда́ленъ, гла́съ г҃:</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>Ж</red>ениха̀ твоего̀ хрⷭ҇та̀ возлюби́вши, и҆ свѣщꙋ̀ твою̀ свѣ́тлѡ ѹ҆краси́вши, добродѣ́тельми просїѧ́ла є҆сѝ, сла́внаѧ. Тѣ́мже возшла̀ є҆сѝ въ нбⷭ҇ный черто́гъ, и҆ вѣне́цъ страда́нїѧ прїи́мши, ѿ бѣ́дъ и҆зба́ви на́съ, соверша́ющихъ, параске́ѵо, па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>о бз҃ѣ во тво́й, бцⷣе, покро́въ бжⷭ҇твенный прибѣга́ю, смире́нный припа́даѧ, молю́сѧ: поми́лꙋй, пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆ бою́сѧ, влⷣчце, мꙋ́ки, и҆ трепе́щꙋ. Моле́нїе сотворѝ, чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀.

<rubric>По полѷеле́и сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ѹ҆</red>невѣ́стившисѧ гдⷭ҇ꙋ бг҃олѣ́пнѡ, ꙗ҆́коже да́ръ, кро́вь и҆ заколе́нїе томꙋ̀ принесла̀ є҆сѝ, страстоте́рпице ѻ҆трокови́це параске́ѵо, и҆ черто́гъ бжⷭ҇твенный досто́йнѡ ѹ҆лꙋчи́ла є҆сѝ, просвѣще́нїѧ неизрече́ннагѡ непреста́ннѡ и҆сполнѧ́ема. Тѣ́мже, свѧтꙋ́ю и҆ честнꙋ́ю па́мѧть твою̀ творѧ́ще дꙋхо́внѡ, сп҃са прославлѧ́емъ и҆ вѣ́рнѡ взыва́емъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чествꙋ́ющымъ любо́вїю свѧтꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ꙗ҆́</red>кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене ро́ждшꙋю бг҃а пло́тїю, всѝ ѹ҆блажа́емъ ро́ди человѣ́честїи: ѻ҆́гнь бо всели́сѧ въ тѧ̀ бж҃ества̀, и҆ ꙗ҆́кѡ млⷣнца дои́ши зижди́телѧ и҆ гдⷭ҇а. Тѣ́мъ а҆́гг҃льскїй и҆ человѣ́ческїй ро́дъ, досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀.

<rubric>Степє́нна, а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ:</rubric> <red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.

<rubric class="inline">Сті́хъ:</rubric> <red>В</red>ъ цр҃квахъ благослови́те бг҃а, гдⷭ҇а ѡ҆ и҆стѡ́чникъ і҆и҃левыхъ.

<incipit><red>В</red>сѧ́кое дыха́нїе:</incipit>

<rubric>Є҆ѵⷢ҇лїе матѳе́а, зача́ло ѯ҃в.</rubric>

<rubric>По н҃-мъ ѱалмѣ̀ стїхи́ра, гла́съ а҃:</rubric>

<red>С</red>ъ вы́шними чи́нми причта́ласѧ, сла́внаѧ, мі́ръ ѡ҆ста́вльши и҆ хрⷭ҇та̀ возжелѣ́вши, параске́ѵо всечестна́ѧ, просѝ на́мъ ми́ра и҆ ве́лїѧ ми́лости.

<rubric>Канѡ́нъ бцⷣы со і҆рмосо́мъ, на ѕ҃, гла́съ и҃:</rubric>

<red>В</red>о́дꙋ проше́дъ, ꙗ҆́кѡ сꙋ́шꙋ:

<rubric>И҆ ст҃ы́ѧ, два̀ канѡ́на, на и҃. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀.</irmos>

<red>С</red>вѣ́томъ бжⷭ҇твеннымъ ѡ҆свѣти́вшисѧ свы́ше, мра́къ ѿженѝ неразꙋ́мїѧ моегѡ̀, и҆ пода́ждь мѝ моли́твами твои́ми, параске́ѵо, бл҃года́ть, воспѣва́ти твои́хъ, мꙋ́ченице, чꙋде́съ мно́жєства.

<red>С</red>о́лнца свѣтлѣ́йши, ꙗ҆́кѡ и҆́стиннѡ возсїѧ́ла є҆сѝ ѹ҆́тро, ѹ҆твержде́нїе цр҃кве бы́вши хрⷭ҇то́вы, ѡ҆зари́ла є҆сѝ лꙋча́ми по́двигѡвъ, мч҃нице параске́ѵо, твои́ми чꙋдесы̀ мі́ра концы̀.

<red>Ж</red>ениха̀ безсме́ртнаго хрⷭ҇та̀ возлюби́вши, ꙗ҆́кѡ вѣ́рою тогѡ̀ стрⷭ҇ти ѻ҆́бщница показа́ласѧ є҆сѝ, и҆ воспрїѧ́ла є҆сѝ вѣ́чное црⷭ҇тво, и҆ вѣне́цъ нетлѣ́нный, мч҃нице параске́ѵо сла́внаѧ.

<rubric class="inline">Бг҃оро́диченъ:</rubric> <red>Д</red>в҃о всенепоро́чнаѧ, хрⷭ҇та̀ роди́вшаѧ, и҆ всего̀ въ ложесна́хъ понесла̀ є҆сѝ, и҆стинноимени́таѧ, разрѣшѝ мра́къ дꙋшѝ моеѧ̀, и҆ просвѣти́ мѧ, да пою́ тѧ.

<rubric>Дрꙋгі́й канѡ́нъ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</irmos>

<red>П</red>ои́мъ гдⷭ҇еви, просла́вльшемꙋ па́мѧть мч҃ницы, и҆ приводѧ́щꙋ земны̑ѧ ли́ки къ похвале́нїю дне́сь.

<red>С</red>ла́вꙋ презрѣ́ла є҆сѝ, ѡ҆ бога́тствѣ неради́вши, честна́ѧ мч҃нице параске́ѵо, на стра́сть себѐ вдала̀ є҆сѝ.

<red>В</red>озжела̀ влⷣка твоеѧ̀ добро́ты, мч҃нице, въ нбⷭ҇ный черто́гъ всели́ тѧ.

<rubric class="inline">Бг҃оро́диченъ:</rubric> <red>Р</red>о́дъ а҆да́мовъ, па́че ѹ҆ма̀ блаже́нства тобо́ю ра́й ѿве́рстъ ѡ҆брѣ́тше, бцⷣе, досто́йнѡ хва́лимъ тѧ̀.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Л</red>ꙋ́къ си́льныхъ и҆знемо́же, и҆ немощствꙋ́ющїи препоѧ́сашасѧ си́лою: сегѡ̀ ра́ди ѹ҆тверди́сѧ въ гдⷭ҇ѣ се́рдце моѐ.</irmos>

<red>П</red>а́лицами неми́лостивнѡ бїе́ма ра́довашесѧ, лы́стѡмъ сокрꙋша́ємымъ и҆ костє́мъ вкꙋ́пѣ, прⷭ҇нопа́мѧтнаѧ мч҃ница параске́ѵа, вопїю́щи: ничто́же мѧ̀ разлꙋчи́тъ ѿ любвѐ твоеѧ̀, хрⷭ҇тѐ.

<red>Ѹ҆</red>ста̀ нечести́выхъ, глагѡ́лющаѧ беззако́нїе на пра́веднаго, и҆ ѧ҆зы́къ велерѣ́чивъ загради́шасѧ, мч҃ница параске́ѵа вопїѧ́ше, сп҃са проповѣ́дающи.

<red>К</red>рове́й твои́хъ кроплє́нїи, безбо́жїѧ ѻ҆́гнь погаси́ла є҆сѝ, многострада́льнаѧ мч҃нице параске́ѵо, и҆ вѣ́рныхъ ра́зꙋмы просвѣти́ла є҆сѝ.

<rubric class="inline">Бг҃оро́диченъ:</rubric> <red>Г</red>лаго́лы благочести́внѡ и҆сполнѧ́ютсѧ и҆са́їины: дв҃а бо родила̀ є҆́сть во пло́ти жизнода́вца хрⷭ҇та̀, сп҃са дꙋ́шъ на́шихъ.

## И҆́нъ.

<rubric class="inline">І҆рмо́съ:</rubric> <irmos><red>Т</red>ы̀ є҆сѝ ѹ҆твержде́нїе притека́ющихъ къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ мо́й.</irmos>

<red>Т</red>ы̀ є҆сѝ ѹ҆твержде́нїе моѐ, гдⷭ҇и, глаго́лаше мч҃ница, ты́ же и҆ застꙋпле́нїе: и҆ къ тебѣ̀ прибѣго́хъ, цр҃ю̀ мі́ра.

<red>Ꙗ҆</red>ви́ласѧ є҆сѝ на сꙋди́щи, мꙋжеꙋ́мнꙋ дꙋ́шꙋ и҆мꙋ́щи, и҆ врага̀, ꙗ҆́кѡ нехра́бра сꙋ́ща, побѣди́ла є҆сѝ, всехва́льнаѧ.

<red>Д</red>ꙋшѝ моеѧ̀ ѕѣ̑ницы и҆сцѣлѝ, всехва́льнаѧ мч҃нице, моли́твами твои́ми, и҆ ѹ҆́мъ мо́й ѹ҆пра́ви.

<rubric class="inline">Бг҃оро́диченъ:</rubric> <red>П</red>ода́ждь на́мъ по́мощь моли́твами твои́ми, пречⷭ҇таѧ, совѣ́ты ѿрѣва́ющи лю́тыхъ ѡ҆бстоѧ́нїй.

<rubric>Сѣда́ленъ, гла́съ и҃.</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>К</red>рове́й твои́хъ стрꙋѧ́ми, мч҃нице хрⷭ҇то́ва, пото́ки нече́стїѧ и҆зсꙋши́вши, всехва́льнаѧ параске́ѵо, ѡ҆дожде́нїемъ же благода́ти словє́сныѧ напаѧ́еши бразды̑: въ ни́хже прозѧба́еши кла́съ вѣ́ры. Къ семꙋ́ же, сла́внаѧ, и҆ по сме́рти ꙗ҆ви́ласѧ є҆сѝ точа́щи жи́знь, мꙋче́нїѧ ра́ди, страстоте́рпице всехва́льнаѧ. Молѝ хрⷭ҇та̀ бг҃а, дарова́ти дꙋша́мъ на́шымъ ве́лїю ми́лость.

<rubric>Сла́ва, дрꙋгі́й сѣда́ленъ, гла́съ д҃:</rubric>

<podoben>Подо́бенъ: <incipit><red>С</red>ко́рѡ предварѝ:</incipit></podoben>

<red>П</red>осто́мъ ѹ҆краси́вши чистотꙋ̀ дꙋше́внꙋю, лꙋча́ми страда́нїѧ просвѣща́еши вѣ̑рныѧ, мч҃нице многострада́льнаѧ параске́ѵо. Тѣ́мъ тво́й ст҃ы́й и҆ свѣтоно́сный де́нь вѣ́рою соверша́юще, благоче́стнѡ вопїе́мъ: ꙗ҆́кѡ и҆мѣ́ѧ дерзнове́нїе ко гдⷭ҇ꙋ, молѝ спасти́сѧ на́мъ.

<rubric>И҆ ны́нѣ, бг҃оро́диченъ:</rubric>

<red>Ѡ҆</red>бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ твои́мъ и҆стлѣ́вшее во страсте́хъ земноро́дныхъ ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти къ жи́зни нетлѣ́нїѧ. Тѣ́мже тѧ̀ по до́лгꙋ блажи́мъ всѝ, дв҃о препросла́вленнаѧ, ꙗ҆́коже прорекла̀ є҆сѝ.

<rubric class="inline">Крⷭ҇тобг҃оро́диченъ:</rubric> <red>Н</red>а крⷭ҇тѣ́ тѧ возвы́шена ꙗ҆́кѡ ѹ҆зрѣ̀ пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи, вѣща́ше: что̀ но́вое и҆ стра́нное сїѐ чꙋ́до, сн҃е мо́й; ка́кѡ, жи́знь всѣ́хъ, вкꙋша́еши сме́рть, ѡ҆живи́ти мє́ртвыѧ хотѧ̀ ꙗ҆́кѡ милосе́рдъ.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на прⷭ҇то́лѣ бж҃ества̀, во ѻ҆́блацѣ ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ, си́лѣ твое́й.</irmos>

<red>Ѹ҆</red>ѧзви́вшисѧ любо́вїю хрⷭ҇то́вою, ѡ҆полчє́нїѧ мꙋчи́тєльскаѧ крѣ́постїю твое́ю ѹ҆мертви́ла є҆сѝ, бл҃года́ть и҆сточа́еши присноживо́тнꙋю: страсте́й ра́ди мздовоздаѧ́нїе воспрїѧ́ла є҆сѝ, параске́ѵо, мч҃ницъ хрⷭ҇то́выхъ добро́та.

<red>П</red>ревозше́дши всѧ̑ любо́вїю хрⷭ҇та̀ жениха̀ твоегѡ̀, плотскꙋ́ю любо́вь возненави́дѣвши, крѣ́пкѡ болѣ́знєннаѧ страда̑нїѧ претерпѣ́ла є҆сѝ, мч҃нице параске́ѵо, вопїю́щи: не разлꙋчѝ менѐ, хрⷭ҇тѐ, ѿ жела́нїѧ твоегѡ̀, и҆ мꙋче́нїѧ по́двигъ соверши́ти.

<red>Ѿ</red>ве́ргши мі́ра сꙋетꙋ̀ всю̀, бг҃ꙋ є҆ди́номꙋ прилѣпи́ласѧ є҆сѝ, параске́ѵо мч҃нице, и҆ болѣ̑зни страда́нїѧ претерпѣ́вши, невѣ́сто бж҃їѧ мꙋжеꙋ́мнаѧ.

<rubric class="inline">Бг҃оро́диченъ:</rubric> <red>С</red>ни́де, ꙗ҆́кѡ до́ждь на рꙋно̀, во ѹ҆тро́бꙋ твою̀ гдⷭ҇ь, ꙗ҆́коже речѐ дре́вле прⷪ҇ро́къ, всенепоро́чнаѧ, є҆го́же во двꙋ́хъ сꙋщества́хъ родила̀ є҆сѝ, є҆мꙋ́же взыва́емъ: сла́ва си́лѣ твое́й, гдⷭ҇и.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀.</irmos>

<red>Ѹ҆</red>слы́шавши, гдⷭ҇и, мч҃ница параске́ѵа за́пѡвѣди є҆ѵⷢ҇льскїѧ, просла́ви твоѐ бжⷭ҇тво̀.

<red>Н</red>е принесла̀ є҆сѝ ѿню́дъ же́ртвы де́мѡнѡмъ мє́рзскимъ, же́ртвꙋ жи́вꙋ себѐ гдⷭ҇ꙋ вдала̀ є҆сѝ.

<red>К</red>рѣ́пкѡ на сꙋди́щи ста́вши, вопїѧ́ше мч҃ница: со хрⷭ҇то́мъ женихо́мъ мои́мъ распнꙋ́всѧ и҆ возца́рствꙋю съ ни́мъ.

<rubric class="inline">Бг҃оро́диченъ:</rubric> <red>Ѡ҆</red>чище́нїе на́шихъ да́рꙋй согрѣше́нїй, ꙗ҆́кѡ безгрѣ́шенъ, и҆ ѹ҆мирѝ лю́ди твоѧ̑, ꙗ҆́кѡ бла́гъ моли́твами ро́ждшїѧ тѧ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою воспѣва́ющыѧ тѧ̀.</irmos>

<red>С</red>вѣ́тъ незаходи́мый всели́сѧ въ дꙋшѝ твое́й, да добродѣ́телїю сїѧ́еши, ѡ҆зарѧ́ѧ тебѐ непреста́ннѡ сла́вѧщыѧ.

<red>С</red>трꙋю̀, мч҃нице параске́ѵо, нечести́вагѡ безбо́жїѧ и҆зсꙋши́ла є҆сѝ: течє́нїи кро́вными, непра́веднѡ пролива́еми, ѻ҆́гнь пре́лести погаси́ла є҆сѝ.

<red>Ѹ҆́</red>мъ и҆мꙋ́щи прозра́ченъ, прⷪ҇ро́ческагѡ да́ра сподо́биласѧ є҆сѝ, хотѧ̑щаѧ бы́ти всѣ̑мъ ꙗ҆́вѣ предглаго́лала є҆сѝ, параске́ѵо многострада́льнаѧ.

<rubric class="inline">Бг҃оро́диченъ:</rubric> <red>М</red>т҃и бж҃їѧ, дꙋшѝ моеѧ̀ ѕло́бꙋ и҆сцѣлѝ, роди́вшаѧ бг҃а сло́ва неизрече́ннѡ. Сегѡ̀ ра́ди всѝ ро́ди блажа́тъ тѧ̀.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆́</red>тренююще, вопїе́мъ тѝ, гдⷭ҇и, спаси́ ны: ты́ бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы.</irmos>

<red>Ѹ҆́</red>тренюющи, мч҃ница вопїѧ́ше параске́ѵа: ничто́же мѧ̀ разлꙋчи́тъ любвѐ хрⷭ҇то́вы.

<red>Б</red>жⷭ҇твеннꙋю мч҃ницꙋ мнѣ́въ ѡ҆слабѣ́ти, смѣ́хъ са́мъ ꙗ҆ви́сѧ проны́рливый.

<red>П</red>росвѣще́нїе пода́ждь мнѣ̀, всехва́льнаѧ, и҆ многомѧте́жный мо́й ѹ҆́мъ просвѣтѝ моли́твами твои́ми.

<rubric class="inline">Бг҃оро́диченъ:</rubric> <red>Н</red>изложѝ непрестаю́щꙋю бꙋ́рю страсте́й, хрⷭ҇та̀ ро́ждшаѧ, ко́рмчїю и҆ гдⷭ҇а.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</irmos>

<red>В</red>озсїѧ́вши и҆зъ ри́ма, ꙗ҆́кѡ сл҃нце свѣ́тлое, ст҃а́ѧ мч҃нице, мра́къ де́мѡнскїй ѿ человѣ̑къ ѿгонѧ́ющи мольба́ми твои́ми, параске́ѵо многострада́льнаѧ.

<red>И҆</red>сцѣлє́нїѧ прїе́млютъ приходѧ́щїи прикоснове́нїемъ къ ра́цѣ моще́й твои́хъ, кровоточи́вїи и҆ прокаже́ннїи ѡ҆чища́ютсѧ, и҆ ѿбѣга́ютъ де́мѡнскїѧ полкѝ, призыва́нїемъ ст҃а́гѡ твоегѡ̀ и҆́мене.

<red>Ѹ҆́</red>треневала є҆сѝ ко хрⷭ҇тꙋ̀ невече́рнемꙋ сл҃нцꙋ, и҆ тогѡ̀ свѣтлостьмѝ дꙋ́шꙋ, бг҃омꙋ́драѧ, и҆ се́рдце ѡ҆зари́ла є҆сѝ, параске́ѵо честна́ѧ, и҆ къ свѣ́тꙋ трⷪ҇ческомꙋ, ра́дꙋѧсѧ, прешла̀ є҆сѝ.

<rubric class="inline">Бг҃оро́диченъ:</rubric> <red>И҆</red>сцѣлѝ дꙋшѝ моеѧ̀ стра̑сти всенепоро́чнаѧ, безстра́стїѧ ро́ждшаѧ и҆сто́чникъ, и҆ ѿженѝ томи́тельство, непреста́ннѡ смꙋща́ющее се́рдце моѐ.

## И҆́нъ.

<rubric class="inline">І҆рмо́съ:</rubric> <irmos><red>Р</red>и́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ ꙗ҆́кѡ ри́зою, многоми́лостиве хрⷭ҇тѐ бж҃е на́шъ.</irmos>

<red>Р</red>и́зою мѧ̀ съ нб҃сѐ приѡдѣ́й, гдⷭ҇и, вопїѧ́ше параске́ѵа, и҆́же ѻ҆́блаки нб҃са̀ ѡ҆дѣва́ѧй многоми́лостиве.

<red>Ꙗ҆́</red>коже и҆зъ ро́ва данїи́ла ѹ҆слы́ша гдⷭ҇ь, та́кѡ и҆ тебѣ̀, въ темни́цѣ молѧ́щейсѧ, и҆сцѣле́нїе подава́етъ.

<red>М</red>ꙋчи́телевꙋ го́рдость низложи́ла є҆сѝ, сама́ же, невреди́ма пребы́вши, на мꙋ́кꙋ дерзнꙋ́ла є҆сѝ.

<rubric class="inline">Бг҃оро́диченъ:</rubric> <red>С</red>ло́во бж҃їе тѧ̀ земны̑мъ показа̀ нбⷭ҇нꙋю лѣ́ствицꙋ: тобо́ю бо къ на́мъ сни́де.

<rubric>Конда́къ, гла́съ г҃.</rubric>

<podoben>Подо́бенъ: <incipit><red>Д</red>в҃а дне́сь:</incipit></podoben>

<red>В</red>сест҃о́е и҆ непоро́чное мꙋче́нїе прине́сши, ꙗ҆́кѡ вѣ́но пречестно́е, безсме́ртномꙋ женихꙋ̀ хрⷭ҇тꙋ̀, а҆́гг҃льское ликостоѧ́нїе возвесели́ла є҆сѝ, и҆ побѣди́ла є҆сѝ де́мѡнскїѧ кѡ́зни. Сегѡ̀ ра́ди тѧ̀ че́стнѡ вѣ́рою чти́мъ, мч҃нице параске́ѵо многострада́льнаѧ.

<rubric class="inline">І҆́косъ:</rubric> <red>К</red>то̀ и҆зглаго́летъ си̑лы гдⷭ҇ни; и҆лѝ кто̀ повѣ́сть страда̑нїѧ твоѧ̑ и҆ добродѣ́тєли, мч҃нице; и҆лѝ кі́й ѧ҆зы́къ воспѣ́ти возмо́жетъ по досто́инствꙋ; тѣ́мже и҆ а҆́зъ недосто́йный воспѣ́ти покꙋша́юсѧ, хвали́ти же и҆ сла́вити влⷣкꙋ жизнода́вца, да́вшаго тебѣ̀ на три́знищи крѣ́пость, мꙋчи́телей не ѹ҆боѧ́тисѧ и҆сповѣ́дающей и҆́стиннаго бг҃а. Сегѡ̀ ра́ди тѧ̀ чти́мъ вѣ́рою и҆ любо́вїю, мч҃нице параске́ѵо многострада́льнаѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>С</red>пасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆ халдє́и ѹ҆би́въ, ꙗ҆̀же пра́вда пра́веднѡ ѹ҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ.</irmos>

<red>Г</red>олꙋби́це, кри́ла и҆мꙋ́щи злата̑ѧ, и҆ ѻ҆рꙋ́жїемъ храни́ма крⷭ҇тнымъ, а҆га́рѧны же, въ нощѝ гра́дꙋ твоемꙋ̀ прибли́жившыѧсѧ, ѿгна́ла є҆сѝ, спа́сши вѣ̑рныѧ ѿ ѹ҆бі́йства, мч҃нице параске́ѵо, пою́щыѧ: препѣ́тый ѻ҆тє́цъ на́шихъ бж҃е, бл҃гослове́нъ є҆сѝ.

<red>М</red>ногоѻбра̑зныѧ бѡлѣ́зни претерпѣ́вши хрⷭ҇та̀ ра́ди, мч҃нице параске́ѵо, неболѣ́зненный ѹ҆ негѡ̀ ѡ҆брѣла̀ є҆сѝ поко́й, и҆ ра́дꙋющисѧ взыва́еши: препѣ́тый ѻ҆тє́цъ на́шихъ бж҃е, бл҃гослове́нъ є҆сѝ.

<red>К</red>о́ль непобѣди́мь тво́й ра́зꙋмъ, параске́ѵо чⷭ҇тна́ѧ, ꙗ҆́кѡ ѿ нача́льникѡвъ ли́ка мꙋчи́телей мꙋ́къ не ѹ҆боѧ́ласѧ є҆сѝ. Съ ни́миже бра́вшисѧ, сконча́ласѧ є҆сѝ, ꙗ҆́кѡ слꙋжи́тельница та́йны бжⷭ҇твенныѧ сла́вы, пою́щи: препѣ́тый ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>Б</red>л҃гослове́нъ пло́дъ бл҃гослове́ннагѡ твоегѡ̀ чре́ва, є҆го́же бл҃гословѧ́тъ нбⷭ҇ныѧ си̑лы, и҆ чл҃вѣ́честїи собо́ри восхвалѧ́ютъ, на́съ и҆зба́вльшаго клѧ́твы дре́внїѧ, бл҃гослове́ннаѧ, пою́щихъ: препѣ́тый ѻ҆тє́цъ на́шихъ бж҃е, бл҃гослове́нъ є҆сѝ.

## И҆́нъ.

<rubric class="inline">І҆рмо́съ:</rubric> <irmos><red>Ѿ</red> і҆ꙋде́и доше́дше, ѻ҆́троцы въ вавѷлѡ́нѣ и҆ногда̀, вѣ́рою трⷪ҇ческою пла́мень пе́щный попра́ша, пою́ще: ѻ҆тцє́въ бж҃е, бл҃гослове́нъ є҆сѝ.</irmos>

<red>Ꙗ҆</red>ви́шасѧ па́че ѹ҆ма̀ чꙋдеса̀ бжⷭ҇твенныѧ мч҃ницы, во ю҆́нотствѣ дѣ́вства побѣдѝ мꙋчи́телѧ, зовꙋ́щи: ѻ҆тє́цъ на́шихъ бж҃е, бл҃гослове́нъ є҆сѝ.

<red>Б</red>ꙋ́ихъ загради́ла є҆сѝ бг҃омє́рзскаѧ ѹ҆ста̀, средѝ сꙋди́ща ста́вши, бг҃а и҆сповѣ́дала є҆сѝ, взыва́ющи: ѻ҆тє́цъ на́шихъ бж҃е, бл҃гослове́нъ є҆сѝ.

<red>З</red>абы́вши же́нскꙋю не́мощь, мꙋ́жественнѡ ѹ҆крѣпи́вшисѧ терпѣ́нїемъ, стра́ждꙋщи, вопїѧ́ла є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ.

<rubric class="inline">Бг҃оро́диченъ:</rubric> <red>И҆</red>зъ дв҃и́чєскꙋ бокꙋ̀ вопло́щсѧ, ꙗ҆ви́лсѧ є҆сѝ на спасе́нїе на́ше. Тѣ́мъ, твою̀ мт҃рь вѣ́дꙋще бцⷣꙋ, благода́рнѡ взыва́емъ: ѻ҆тє́цъ на́шихъ бж҃е, благослове́нъ є҆сѝ.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть. Тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.</irmos>

<red>Б</red>жⷭ҇твенными свѣтлостьмѝ сл҃нца мы́сленнагѡ просвѣти́вшисѧ, мч҃нице всехва́льнаѧ параске́ѵо, но́щь претекла̀ є҆сѝ безбо́жїѧ, пою́щи є҆диномы́слїемъ дꙋшѝ: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

<red>Ꙗ҆́</red>кѡ а҆́гница, ꙗ҆́кѡ нескве́рнаѧ ю҆́ница, ꙗ҆́кѡ бжⷭ҇твеннаѧ голꙋби́ца, ꙗ҆́кѡ самово́льное заколе́нїе, привела́сѧ є҆сѝ, мч҃нице параске́ѵо, зижди́телю твоемꙋ̀, и҆̀, ꙗ҆́кѡ же́ртва непоро́чна, принесла́сѧ є҆сѝ, согла́снѡ пою́щи: гдⷭ҇а по́йте дѣла̀, и҆ превозноси́те є҆го̀ во вѣ́ки.

<red>С</red>вѣ́тлꙋ себѣ̀ ѿ крове́й ри́зꙋ мꙋче́нїемъ ѡ҆бложи́ла є҆сѝ, параске́ѵо до́блѧѧ мч҃нице, совле́кшисѧ и҆́стиннѡ тлѣ́ннагѡ со грѣхи̑ человѣ́ка, ра́достнѡ воспѣва́ющи: гдⷭ҇а по́йте дѣла̀, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>В</red>о слѣ́дъ тебє̀ теко́ша жєны̀, мѵ́ра сладково́ннагѡ вѣ́дꙋще, всечⷭ҇таѧ бг҃оневѣ́сто, є҆ди́на неискꙋсобра́чнаѧ, и҆зъ ѹ҆тро́бы твоеѧ̀ возсїѧ́вшаго є҆диноро́днаго сн҃а, хрⷭ҇та̀ бг҃а, и҆ съ тобо́ю црⷭ҇твꙋютъ и҆́стиннѡ, пѣсносло́вѧще є҆го̀ во вѣ́ки.

## И҆́нъ.

<rubric class="inline">І҆рмо́съ:</rubric> <irmos><red>Ц</red>р҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи, хвали́те и҆ превозноси́те во всѧ̑ вѣ́ки.</irmos>

<red>Ц</red>р҃ѧ̀ хрⷭ҇та̀ бг҃а, є҆го́же и҆сповѣ́да дѣ́ва мч҃ница параске́ѵа, воспѣва́ющи: хвали́те и҆ превозноси́те є҆го̀ во вѣ́ки.

<red>З</red>а любо́вь бжⷭ҇твенныѧ трⷪ҇цы ѻ҆́гнь безбо́жїѧ погаси́ла є҆сѝ, вопїю́щи: превозноси́те хрⷭ҇та̀ во вѣ́ки.

<red>П</red>ѡ́двиги, и҆̀же къ бг҃ꙋ, тмы̀ нача́льника низложи́ла є҆сѝ, пою́щи: превозноси́те хрⷭ҇та̀ во вѣ́ки.

<rubric class="inline">Бг҃оро́диченъ:</rubric> <red>П</red>роти́вныхъ прило́га на ны̀ ѹ҆гасѝ и҆́скры, дв҃о, ꙗ҆́кѡ да пое́мъ гдⷭ҇а, и҆ превозно́симъ є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ приснодв҃о.</irmos>

<red>В</red>ъ нбⷭ҇ный черто́гъ все́льшисѧ, дѣ́во параске́ѵо всечестна́ѧ, и҆ неви́димыхъ добро́тъ разꙋ́мнѡ наслади́вшисѧ, воспрїи́мши неизрече́ннꙋю свѣ́тлость, просвѣтѝ пою́щыѧ и҆ велича́ющыѧ тѧ̀.

<red>В</red>ѣне́цъ воспрїѧ́ла є҆сѝ на главѣ̀ твое́й, параске́ѵо доблеꙋ́мнаѧ, ꙗ҆́кѡ сконча́вши тече́нїе и҆ сохрани́вши вѣ́рꙋ непоколеби́мꙋ, пра́ведныхъ чи́ни ра́достнѡ тѧ̀ прїѧ́ша. Тѣ́мъ ны́нѣ ѹ҆блажа́емъ тѧ̀.

<red>П</red>одае́ши и҆сцѣле́нїй ка̑пли тре́бꙋющымъ, ꙗ҆́кѡ ѿ и҆сто́чника, всебога́таѧ мч҃нице параске́ѵо, ѹ҆ставлѧ́ющи то́ки недꙋ́гѡвъ, и҆ страсте́й ѿгонѧ́щи зно́й, сердца̀ благочести́выхъ напаѧ́ющи ко благопло́дїю бжⷭ҇твенныхъ дѣѧ́нїй.

<rubric class="inline">Бг҃оро́диченъ:</rubric> <red>М</red>ꙋ́дрости вмѣсти́лище па́че ѹ҆ма̀ лꙋ́чшагѡ ꙗ҆ви́ласѧ є҆сѝ, ѻ҆трокови́це всенепоро́чнаѧ, ѡ҆дꙋшевле́нъ же прⷭ҇то́лъ и҆ две́рь. Тѣ́мъ, ꙗ҆́кѡ цр҃и́цꙋ, тѧ̀ возлю́бльше дѣ̑вы, во слѣ́дъ тебє̀ приведо́шасѧ, бг҃оѻтрокови́це.

## И҆́нъ.

<rubric class="inline">І҆рмо́съ:</rubric> <irmos><red>В</red>ои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще.</irmos>

<red>В</red>ои́стиннꙋ тезоимени́та назва́ласѧ є҆сѝ, параске́ѵо, подо́бѧщисѧ стрⷭ҇те́мъ хрⷭ҇тѡ́вымъ, съ нбⷭ҇ными вѡ́инствы ликꙋ́ющи.

<red>П</red>ости́гла є҆сѝ коне́цъ мꙋче́нїѧ мно́гими страстьмѝ и҆ болѣ́зньми твои́ми, со а҆́гг҃лы хрⷭ҇та̀ сла́вѧщи на нб҃сѣ́хъ, всечестна́ѧ.

<red>Д</red>ерзнове́нїе и҆мꙋ́щи ко сп҃сꙋ и҆ влⷣцѣ, молѝ за пою́щыѧ твою̀ па́мѧть, мч҃нице сла́внаѧ параске́ѵо.

<rubric class="inline">Бг҃оро́диченъ:</rubric> <red>П</red>ѣ́сньми тѧ̀ пое́мъ бг҃обл҃года́тнаѧ, и҆ немо́лчнѡ тебѣ̀, ра́дꙋйсѧ, прино́симъ: ты́ бо и҆сточи́ла є҆сѝ всѣ̑мъ на́мъ весе́лїе.

<rubric>Свѣти́ленъ.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>Ꙗ҆́</red>кѡ ши́покъ краснѣ́йшїй ѿ терно́внагѡ прозѧбла̀ є҆сѝ ко́рене, дѣ́во параске́ѵо ѡ҆броше́нїемъ, мч҃нице, свѧще́ннагѡ страда́нїѧ ѡ҆багри́вшисѧ кро́вїю. И҆ ны́нѣ бжⷭ҇твеннꙋю твою̀ па́мѧть творѧ́щыѧ любо́вїю спаса́ѧй ны̀ ѿ бѣ́дъ.

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>тоѧ́ще ѻ҆́крестъ тебє̀ дѣ̑вы бг҃омꙋ̑дрыѧ, бг҃ороди́тельнице марі́е, ꙗ҆́кѡ цр҃и́цѣ ро́домъ, твоемꙋ̀ сн҃ꙋ приведо́шасѧ невѣстолѣ́пнѡ, пречⷭ҇таѧ, ꙗ҆́кѡ цр҃ю̀ всѧ́ческихъ. Є҆го́же, мт҃и дв҃о ѻ҆трокови́це, ѡ҆ на́съ молѝ.

<rubric>На хвали́техъ стїхи̑ры, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Д</red>ѣ́вство нетлѣ́ннѡ, мꙋче́нїе всечꙋ́дно, хрⷭ҇тꙋ̀ принесла̀ є҆сѝ, всечестна́ѧ дѣ́во параске́ѵо. Низложи́ла є҆сѝ шата́нїе пре́лести безбо́жныѧ, си́лою крⷭ҇тною, мꙋ́жественнымъ ра́зꙋмомъ. Тѣ́мже всѧ̀ хрⷭ҇то́ва цр҃ковь пра́зднꙋетъ свѧтꙋ́ю твою̀ па́мѧть.

<red>Т</red>воемꙋ̀ страда́нїю, дѣ́во мꙋ́драѧ, и҆ сопротивле́нїю, и҆ неѡдолѣ́нїю ли́цы а҆́гг҃льстїи, бл҃же́ннаѧ параске́ѵо, ꙗ҆́вѣ ѹ҆диви́шасѧ, ка́кѡ мꙋ́жественнымъ сплете́нїемъ врага̀ неви́димаго разрази́ла є҆сѝ, и҆ побѣ́ды вѣне́цъ ѿ рꙋкѝ жизнода́вца бога́тнѡ прїѧ́ла є҆сѝ.

<red>Ѻ҆</red>гне́мъ ѡ҆палѧ́ема, ѻ҆́гненною мꙋ́дростїю пла́мень ѹ҆гаси́ла є҆сѝ є҆сте́ственный, и҆ свѣщꙋ̀ неꙋгаси́мꙋ дꙋше́внꙋю соблю́дши, вошла̀ є҆сѝ со хрⷭ҇то́мъ, женихо́мъ твои́мъ въ черто́гъ нбⷭ҇ный. Чꙋде́сными и҆́скрами стра̑сти ѹ҆мертви́вши, и҆ де́мѡнскїѧ полкѝ страда́льчески побѣди́ла є҆сѝ.

<rubric>И҆́ны стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>В</red>ъ нбⷭ҇ныѧ дворы̀ всели́ласѧ є҆сѝ, мч҃нице параске́ѵо, кровьмѝ твои́хъ страда́нїй, въ видѣ́нїи ликостоѧ́нїй причи́слиласѧ є҆сѝ ра́внѡ, всехва́льнаѧ.

<red>М</red>ꙋчи́телѧ посрами́ла є҆сѝ, ѡ҆ мꙋ́кахъ небре́гши, и҆ ѕвѣре́й рыка́нїѧ не ѹ҆страши́ласѧ є҆сѝ, и҆мꙋ́щи хрⷭ҇та̀, помо́щника твоего̀, всехва́льнаѧ.

<red>Р</red>а́дꙋющисѧ, текла̀ є҆сѝ, прехва́льнаѧ параске́ѵо, тща́щисѧ коне́цъ мꙋче́нїѧ прїѧ́ти, дѣ́во всехва́льнаѧ, и҆ хрⷭ҇тꙋ̀ ѹ҆невѣ́стившисѧ та́мѡ, помина́й ны̀, всегда̀ чествꙋ́ющыѧ тѧ̀.

<rubric>Сла́ва, гла́съ ѕ҃:</rubric>

<red>П</red>ѣ́сньми да почестви́тсѧ хрⷭ҇то́ва мч҃ница, подоба́етъ бо є҆́й всѧ́кое хвалосло́вїе: хвала́ми бо и҆спле́тши сво́й вѣне́цъ, то́й непрекло́ннѣй сꙋ́щи и҆ тве́рдѣй, мно́гꙋ мꙋчи́телей ѕло́бꙋ низложѝ. Тѣ́мъ, въ болѣ́знехъ стра́ждꙋщи, вопїѧ́ше: ты̀ мнѣ̀, гдⷭ҇и, бꙋ́ди по́мощь, и҆ не ѡ҆ста́ви менє̀.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>А҆́</red>гнца своего̀ а҆́гница нескве́рнаѧ дре́вле, и҆ непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ ѹ҆зрѣ̀, мт҃рски восклица́ше и҆, дивѧ́щисѧ, вопїѧ́ше: ча́до сладча́йшее, что̀ зрѣ́нїе сїѐ но́вое и҆ пресла́вное; ка́кѡ со́нмъ безбл҃года́тный сꙋди́щꙋ пїла́товꙋ предаде́ тѧ, и҆ ѡ҆сꙋжда́етъ на сме́рть, жи́знь всѧ́ческихъ; но воспѣва́ю твоѐ неизрече́нное, сло́ве, снизхожде́нїе.

<rubric>На стїхо́внѣ, Сла́ва, гла́съ д҃:</rubric>

<red>К</red>рⷭ҇тъ, ꙗ҆́кѡ ѻ҆рꙋ́жїе держа́вно, параске́ѵо мч҃нице держа́щи рꙋка́ми: вѣ́рꙋ, ꙗ҆́кѡ щи́тъ, наде́ждꙋ, ꙗ҆́кѡ броню̀, любо́вь, ꙗ҆́кѡ лꙋ́къ, мꙋчи́телей томле́нїе побѣди́вши мꙋ́жески, и҆ де́мѡнѡвъ кова̑рствїѧ ѹ҆праздни́ла є҆сѝ бжⷭ҇твенною си́лою: во главꙋ́ же ѹ҆сѣкнове́на бы́вши, ликꙋ́еши во хрⷭ҇тѣ̀, не преста́й молѧ́щисѧ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>Н</red>а крⷭ҇тѣ́ тѧ ꙗ҆́кѡ ѹ҆зрѣ̀ пригвожде́на, гдⷭ҇и, а҆́гница и҆ мт҃и твоѧ̀ дивлѧ́шесѧ, и҆ что̀ видѣ́нїе сїѐ, взыва́ше, сн҃е вожделѣ́нне, сїѧ̑ тебѣ̀ невѣ́рный собо́ръ воздадѐ беззако́нный, мно́гихъ твои́хъ чꙋде́съ наслади́выйсѧ; но сла́ва неизглаго́ланномꙋ соше́ствїю твоемꙋ̀, влⷣко.

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и, Бл҃жє́нна ѿ канѡ́на пе́рвагѡ, пѣ́снь г҃-ѧ: и҆ втора́гѡ канѡ́на, пѣ́снь ѕ҃-ѧ.</rubric>

<rubric>Прокі́менъ, гла́съ д҃:</rubric>

<red>Д</red>и́венъ бг҃ъ во ст҃ы́хъ свои́хъ, бг҃ъ і҆и҃левъ.

<rubric class="inline">Сті́хъ:</rubric> <red>В</red>ъ цр҃квахъ благослови́те бг҃а, гдⷭ҇а ѿ и҆стѡ́чникъ і҆и҃левыхъ.

<rubric>А҆пⷭ҇лъ къ корі́нѳѧнѡмъ, зача́ло рп҃а.</rubric>

<rubric class="inline"><incipit><red>А҆</red>ллилꙋ́їа:</incipit></rubric> <red>Т</red>ерпѧ̀ потерпѣ́хъ гдⷭ҇а, и҆ внѧ́тъ мѝ.

<rubric>Є҆ѵⷢ҇лїе лꙋкѝ, зача́ло л҃г.</rubric>

<rubric class="inline">Прича́стенъ:</rubric> <incipit><red>В</red>ъ па́мѧть вѣ́чнꙋю:</incipit>
