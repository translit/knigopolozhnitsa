---
title: "Ѻ҆ктѡ́врїа к҃и"
navigation:
  key: service-menaionoct-42
  title: "Ѻ҆ктѡ́врїа к҃и"
  parent: service-menaionoct
  order: 42
type: "service"
---

# Ѻ҆ктѡ́врїа к҃и.

<rubric>Ст҃ы́хъ мч҃никъ тере́нтїа и҆ неоні́лы:</rubric>

<rubric>И҆ прпⷣбнагѡ ѻ҆тца̀ на́шегѡ стефа́на савваі́та и҆ творца̀ канѡ́нѡвъ:</rubric>



<rubric>На <incipit><red>Г</red>дⷭ҇и воззва́хъ:</incipit> стїхи̑ры мч҃никѡвъ, гла́съ д҃. </rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>М</red>ногоѻбра́знымъ мꙋ́камъ мꙋ́жески приѡбщи́вшесѧ, вра̑жїѧ возношє́нїѧ низложи́сте, и҆сповѣ́дающе, блаже́ннїи, предъ мꙋчи́тєли ꙗ҆́вльшагосѧ, на́съ ра́ди, дебельство́мъ пло́ти, и҆ пречⷭ҇тыѧ стрⷭ҇ти претерпѣ́вша во́лею, и҆ и҆сточи́вша мі́рꙋ просвѣще́нїе и҆ безстра́стїе.

<red>С</red>ъ тере́нтїемъ возсїѧ̀ неоні́ла сла́внаѧ, нїтта́ же и҆ сарві́лъ чꙋ́днїи, фѡ́тъ же и҆ і҆ера́ѯъ съ си́ми зако́ннѡ пострада́вше и҆ ѻ҆́гнь мꙋче́нїй бжⷭ҇твенною росо́ю дх҃а ѹ҆гаси́вше: и҆ бы́ша столпѝ благоче́стїѧ, и҆ благопрїѧ̑тныѧ жє́ртвы, и҆ приношє́нїѧ пречи̑ста.

<red>Ꙗ҆́</red>кѡ многосвѣ́тлое со́лнце, съ лꙋно́ю совокꙋ́пльсѧ неоні́лою, роди́лъ є҆сѝ, ѽ тере́нтїе, ли́къ ѕвѣ́здъ седмочи́сленъ, мꙋ́ченическою кро́вїю ѡ҆багри́вшихсѧ, и҆ свѣ́тлое и҆спꙋща́ющихъ сїѧ́нїе, всели́вшихсѧ же въ невече́рнїй поко́й, и҆дѣ́же всѣ́хъ страда́лєцъ стада̀ свѣ́тлѡ ликовствꙋ́ютъ.

<rubric>И҆́ны стїхи̑ры стїхи̑ры прпⷣбнагѡ, гла́съ и҃.</rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Ѻ҆́</red>ч҃е бг҃оно́сне стефа́не, бжⷭ҇твеннымъ смы́сломъ ѹ҆́мъ ѹ҆крѣпи́въ свѣтлѣ́йше, ꙗ҆́рость же мꙋ́жествомъ, цѣломꙋ́дрїемъ жела́нїе, пра́вдою же всю̀ си́лꙋ дꙋшѝ ѹ҆пра́вилъ є҆сѝ. Мꙋдролю́бнѣйше колесни́цꙋ прекра́снꙋ добродѣ́телей состро́илъ є҆сѝ, на ню́же всѣ́дъ, ра́дꙋѧсѧ, возше́лъ є҆сѝ къ высотѣ̀, сла́вне.

<red>Ѻ҆́</red>ч҃е бг҃оно́сне стефа́не, бг҃осло́вїемъ ѹ҆́мъ просвѣти́лъ є҆сѝ, прпⷣбне, ꙗ҆́коже копїено́снꙋю ꙗ҆́рость, простира́ѧ на хꙋ̑льныѧ, ѻ҆́ч҃е, є҆ретїкѝ: возжелѣ́въ пи́щи вы́шнїѧ, є҆ѧ́же сподо́билсѧ є҆сѝ причасти́тисѧ, чꙋ́дне, предстоѧ̀ престо́лꙋ всецр҃ѧ̀ и҆ вседержи́телѧ.

<red>Ѻ҆́</red>ч҃е бг҃оно́сне стефа́не, воздержа́нїемъ ѹ҆́мъ ѹ҆тꙋчнѧ́ѧ всегда̀, къ первовино́вномꙋ востещѝ сотвори́лъ є҆сѝ, и҆ ѿве́рглъ є҆сѝ мі́ра смꙋще́нїе, и҆ молвы̑ ѿтрѧ́съ, ѹ҆ма̀ чистото́ю сраствори́всѧ, всемꙋ́дре, съ жела́нїемъ вои́стиннꙋ кра́йнимъ, бг҃омꙋ́дре прпⷣбне.

<rubric>Сла́ва, и҆ ны́нѣ, бг҃оро́диченъ. Подо́бенъ то́йже:</rubric>

<red>Д</red>ѣ́вства сосꙋ́дъ, и҆ чи́стое бж҃їе и҆ кра́сное жили́ще, молю́ тѧ всечестно́е, дꙋ́шꙋ мою̀ ѹ҆тѣ́ши, ѡ҆ѕло́бленнꙋю ꙗ҆́домъ ѕмїи́нымъ и҆ ѹ҆мерщвле́ннꙋю престꙋпле́ньми, ꙗ҆́кѡ да сла́влю тѧ̀, вѣ̑рныѧ всѧ̑ возвели́чившꙋю, бг҃ора́дованнаѧ.

<rubric>Крⷭ҇тобг҃оро́диченъ. Подо́бенъ то́йже:</rubric>

<red>Ч</red>то̀ зри́мое видѣ́нїе, є҆́же мои́ми ѻ҆чесы̀ ви́дитсѧ, ѽ влⷣко! Содержа́й всю̀ тва́рь, на дре́во воздви́женъ бы́въ, и҆ ѹ҆мира́еши всѣ̑мъ даѧ́й жи́знь, бцⷣа, пла́чꙋщи, гл҃го́лаше, є҆гда̀ ѹ҆зрѣ̀ на крⷭ҇тѣ̀ возноси́ма и҆зъ неѧ̀ неизрече́ннѡ возсїѧ́вшаго бг҃а и҆ чл҃вѣ́ка.

<rubric>Тропа́рь, гла́съ д҃:</rubric>

<red>М</red>ꙋ́чєницы твоѝ, гдⷭ҇и, во страда́нїихъ свои́хъ вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще бо крѣ́пость твою̀, мꙋчи́телей низложи́ша, сокрꙋши́ша и҆ де́мѡнѡвъ немѡщны́ѧ де́рзѡсти. Тѣ́хъ моли́твами спасѝ дꙋ́шы на́шѧ.

<rubric>Сла́ва, тропа́рь стефа́на, гла́съ и҃:</rubric>

<red>П</red>равосла́вїѧ наста́вниче, бл҃гоче́стїѧ ѹ҆чи́телю и҆ чистоты̀, вселе́нныѧ свѣти́льниче, а҆рхїере́ѡвъ бг҃одохнове́нное ѹ҆добре́нїе, стефа́не премꙋ́дре, ѹ҆че́ньми твои́ми всѧ̑ просвѣти́лъ є҆сѝ, цѣвни́це дх҃о́внаѧ, молѝ хрⷭ҇та̀ бг҃а спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>



<rubric>На ѹ҆́трени канѡ́нъ ѻ҆ктѡ́иха, є҆ди́нъ: И҆ ст҃ы́хъ два̀.</rubric>

<rubric>Канѡ́нъ мч҃никѡвъ. Гла́съ д҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀.</irmos>

<red>Г</red>лꙋбино́ю ѡ҆бꙋрева́емь грѣха̀, чл҃вѣколю́бче, къ є҆ди́ной пꙋчи́нѣ бл҃гоꙋтро́бїѧ твоегѡ̀ взира́ю ѻ҆чесы̀ моегѡ̀ се́рдца, ѡ҆кормѝ и҆ спаси́ мѧ страстоте́рпєцъ моли́твами.

<red>Н</red>езаходи́мое ва́съ сл҃нце ѕвѣ́зды показа̀ на тве́рди цр҃кве своеѧ̀, ѡ҆зарѧ́ющыѧ сїѧ́нїемъ пѡ́двигъ, мч҃ницы прехва́льнїи, сеѧ̀ и҆сполне́нїе.

<red>В</red>ѣ́ры побѡ́рницы, цр҃кве ѹ҆твержде́нїе, тере́нтїй бы́сть, нїтта́ же, сарві́лъ, ѳеодꙋ́лъ, і҆ера́ѯъ, неоні́ла, и҆ ві́лъ чꙋ́дный, є҆ѵні́кїа же и҆ фѡ́тъ.

<rubric class="inline">Бг҃оро́диченъ:</rubric> <red>Р</red>а́дости на́мъ хода́таица, ꙗ҆́кѡ прїе́мши полнотꙋ̀ всегѡ̀ бжⷭ҇тва̀, ꙗ҆ви́ласѧ є҆сѝ, всенепоро́чнаѧ. Тѣ́мже всѝ тебѣ̀, є҆́же ра́дꙋйсѧ, со а҆́гг҃ломъ согла́снѡ зове́мъ, бг҃ора́дованнаѧ.

<rubric>И҆́нъ канѡ́нъ прпⷣбнагѡ. Гла́съ и҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>ои́мъ гдⷭ҇еви, прове́дшемꙋ лю́ди своѧ̑ сквозѣ̀ чермно́е мо́ре, ꙗ҆́кѡ є҆ди́нъ сла́внѡ просла́висѧ.</irmos>

<red>В</red>сю̀ мою̀ мра́чнꙋю, ѻ҆́ч҃е, мглꙋ̀ ѹ҆ны́нїѧ свѣ́томъ бжⷭ҇твеннымъ разорѝ, бжⷭ҇твеннꙋю бл҃года́ть пода́въ, стефа́не, пѣ́ти па́мѧть твою̀.

<red>Є҆</red>ди́ный тебѣ̀ добродѣ́телей и҆скꙋ́съ вѣ́домъ: мїрскі́ѧ бо всеконе́чнѡ ѕло́бы не прїѧ́лъ є҆сѝ, ѿ младе́нства бг҃ꙋ, стефа́не, возложе́нъ.

<red>В</red>сегѡ̀ хрⷭ҇тꙋ̀ сп҃сꙋ ты̀ тебѐ сама́го приве́дъ воздержа́тельнѡ, заколе́нїе свѣ́тло благопрїѧ́тнѡ, безсме́ртнагѡ житїѧ̀, сла́вне, бы́лъ є҆сѝ прича́стникъ.

<red>П</red>оложѝ дх҃о́внаѧ мо́лнїѧ сто́лпъ тѧ̀ всесвѣ́телъ, прїе́мша достоѧ́нїе слꙋ́жбы та́инственныѧ, всѧ̑ вѣ̑рныѧ ѡ҆зарѧ́ющаѧ.

<rubric class="inline">Бг҃оро́диченъ:</rubric> <red>П</red>речⷭ҇таѧ бцⷣе, всѣ́хъ ра́досте, ꙗ҆́же бг҃а въ твое́й ѹ҆тро́бѣ вмѣсти́вши, нескве́рнаѧ, и҆зба́витисѧ ѿ вра̑гъ моли́сѧ пою́щымъ тѧ̀.

## Пѣ́снь г҃.

<rubric class="inline">І҆рмо́съ:</rubric> <irmos><red>Н</red>е мꙋ́дростїю, и҆ си́лою, и҆ бога́тствомъ хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче.</irmos>

<red>Ꙗ҆́</red>коже со́лнце со многосвѣ́тлою лꙋно́ю соединѧ́емь неоні́лѣ, сла́вный тере́нтїй, породѝ ѕвѣ́здъ седмочи́сленный ли́къ мч҃никѡвъ хрⷭ҇то́выхъ.

<red>С</red>окрꙋше́нїе твои́хъ ѹ҆де́съ, страда́льче тере́нтїе, пре́лести кѡ́сти, ꙗ҆́коже пра́хъ, и҆стнѝ: тебѣ́ же и҆схода́таи сла́вꙋ неизглаго́ланнꙋю.

<red>З</red>латы́ми впери́вшисѧ крилы̀, є҆ѵнїкі́е, беззако́нныхъ ловє́цъ кова́рствїѧ и҆збѣ́гла є҆сѝ, и҆ внꙋ́трь всели́ласѧ є҆сѝ черто́га мы́сленнагѡ.

<rubric class="inline">Бг҃оро́диченъ:</rubric> <red>Т</red>ѧ̀ мꙋ́дрость бж҃їѧ чистѣ́йшее селе́нїе ѡ҆брѣ́тши, ѿ твои́хъ чи́стыхъ крове́й воплоти́сѧ, и҆ по ржⷭ҇твѣ̀ нетлѣ́ннꙋ показа̀.

## И҆́нъ.

<rubric class="inline">І҆рмо́съ:</rubric> <irmos><red>С</red>тра́хъ тво́й, гдⷭ҇и, всадѝ въ сердца̀ ра̑бъ твои́хъ и҆ бꙋ́ди на́мъ ѹ҆твержде́нїе, тѧ̀ во и҆́стинѣ призыва́ющихъ.</irmos>

<red>С</red>квернѧ́щихъ въ житїѝ человѣ́чєскїѧ дꙋ́шы и҆збѣжа́вша тѧ̀, стефа́не, плотски́хъ, ѡ҆чи́сти пꙋсты́нѧ и҆здѣ́тска бжⷭ҇твеннымъ промышле́нїемъ.

<red>Н</red>бⷭ҇ное и҆мꙋ́щїи житїѐ, пѡ́стницы, тѧ̀ прїе́мше, ѹ҆тверди́ша, бл҃же́нне, стра́хомъ гдⷭ҇нимъ, къ мꙋ́дрости бжⷭ҇твеннѣй.

<red>Ѻ҆</red>ц҃є́въ повинꙋ́ѧсѧ ѹ҆че́нїємъ, премꙋ́дрости стра́хъ бж҃їй, ꙗ҆́кѡ ѡ҆снова́нїе положи́лъ є҆сѝ твоегѡ̀ небесоподо́бнагѡ, ѻ҆́ч҃е, житїѧ̀.

<rubric class="inline">Бг҃оро́диченъ:</rubric> <red>Б</red>езсѣ́меннѡ зачала̀ є҆сѝ, бг҃оневѣ́сто, сп҃са и҆ гдⷭ҇а, и҆збавлѧ́ющаго ны̀ ѿ тлѝ, тѧ̀ вои́стиннꙋ пѣсносло́вѧщыѧ.

<rubric>Конда́къ стефа́на, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>Н</red>асади́лъ є҆сѝ добродѣ́телей ра́й и҆ напои́лъ є҆сѝ то́ками сле́зъ твои́хъ, ꙗ҆́кѡ жи́зни, всесла́вне, дре́во полꙋчи́въ, спасѝ моли́твами твои́ми ѿ тлѝ ста́до твоѐ, и҆зба́ви ѿ ѡ҆бстоѧ́нїй те́плѣ чтꙋ́щихъ тѧ̀, стефа́не: тѧ́ бо предста́телѧ велича́йша, мꙋ́дре, всѝ вѣ́рою и҆ любо́вїю стѧжа́хомъ.

<rubric>Сѣда́ленъ мч҃никѡвъ, гла́съ и҃:</rubric>

<podoben>Подо́бенъ: <incipit><red>П</red>ремꙋ́дрости:</incipit></podoben>

<red>Ꙗ҆́</red>кѡ ѕвѣ́зды со́лнцꙋ свѣтови́дны, тере́нтїю, дѣ́ти свѧщє́нныѧ ꙗ҆́вѣ совозсїѧва́ютъ, и҆ тва́рь просвѣща́ютъ, мꙋ́жескими пѡ́двиги до́блественнѡ сїѧ́юще, многобо́жїѧ но́щь разорѧ́ютъ. И҆̀хже съ весе́лїемъ ѹ҆блажа́емъ вѣ́рою, ꙗ҆́кѡ сꙋ́щыѧ ѹ҆го́дники бж҃їѧ, и҆ возопїи́мъ: страстоте́рпцы всехва́льнїи, моли́те хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть ва́шꙋ.

<rubric>Сла́ва, прпⷣбнагѡ, гла́съ є҃.</rubric>

<podoben>Подо́бенъ: <incipit><red>С</red>обезнача́льное сло́во:</incipit></podoben>

<red>В</red>оздержа́нїемъ житїѐ ѹ҆краси́въ и҆ стра̑сти ѹ҆мертви́въ, попра́лъ є҆сѝ вра̑жїѧ прило́ги, ѻ҆́ч҃е стефа́не: и҆̀, преложи́всѧ къ бг҃ꙋ, чꙋдотво́рецъ показа́лсѧ є҆сѝ, въ вѣ́чнѣй сла́вѣ со а҆́гг҃лы ликꙋ́ѧ. Съ ни́миже молѝ непреста́ннѡ поми́ловатисѧ на́мъ.

<rubric>И҆ ны́нѣ, бг҃оро́диченъ:</rubric>

<red>Т</red>е́плаѧ предста́тельнице и҆ непобѣди́маѧ, ѹ҆пова́нїе и҆звѣ́стное и҆ непосты́дное: стѣно̀ и҆ покро́ве и҆ приста́нище прибѣга́ющымъ къ тебѣ̀, приснодв҃о чи́стаѧ, сн҃а твоего̀ и҆ бг҃а молѝ со а҆́гг҃лы, ми́ръ да́ти мі́рꙋ, и҆ спасе́нїе, и҆ ве́лїю ми́лость.

<rubric class="inline">Крⷭ҇тобг҃оро́диченъ:</rubric> <red>Н</red>а крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею посредѣ̀ разбо́йникѡвъ ви́сѧща, растерза́ющисѧ ѹ҆тро́бою мт҃рски гл҃го́лаше: безгрѣ́шный сн҃е, ка́кѡ непра́веднѡ на крⷭ҇тѣ̀, ꙗ҆́коже ѕлодѣ́й, пригвожде́нъ є҆сѝ, человѣ́ческїй ро́дъ хотѧ̀ ѡ҆живи́ти, ꙗ҆́кѡ бл҃гоꙋтро́бенъ;

## Пѣ́снь д҃.

<rubric class="inline">І҆рмо́съ:</rubric> <irmos><red>В</red>ознесе́на тѧ̀ ви́дѣвши цр҃ковь на крⷭ҇тѣ̀, сл҃нце пра́ведное, ста̀ въ чи́нѣ свое́мъ, досто́йнѡ взыва́ющи: сла́ва си́лѣ твое́й, гдⷭ҇и.</irmos>

<red>Ѡ҆</red>кормлѧ́еми дла́нїю всеси́льною, мꙋ́къ пꙋчи́нꙋ немо́креннѡ преидо́ша, до́ндеже достиго́ша въ приста́нище ти́хое вы́шнѧгѡ црⷭ҇твїѧ, мч҃ницы.

<red>В</red>озвыша́емаго держа́вою нече́стїѧ го́рдаго мꙋчи́телѧ, вѣ́ры ѻ҆рꙋ̑жїи, мч҃ницы всехва́льнїи, низложи́сте, пою́ще: сла́ва си́лѣ твое́й, гдⷭ҇и.

<red>С</red>едмобра́тный ли́къ страстоте́рпцєвъ съ двои́ми роди́тели, непоро́чнаѧ же́ртва тебѣ̀, тѣ́хъ ра́ди чꙋ́днѡ поже́ршемꙋсѧ, ꙗ҆́кѡ ѻ҆вча̀, влⷣко хрⷭ҇тѐ, приведо́шасѧ.

<rubric class="inline">Бг҃оро́диченъ:</rubric> <red>И҆́</red>же во́лею всѧ́чєскаѧ созда́вый, зи́ждетсѧ хотѧ̀ и҆зъ тебє̀ па́че сло́ва, спаса́ѧ, неискꙋсобра́чнаѧ, вѣ́рою зовꙋ́щыѧ: сла́ва си́лѣ твое́й, гдⷭ҇и.

## И҆́нъ.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, смотре́нїѧ твоегѡ̀ та́инство, разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.</irmos>

<red>З</red>ако́номъ бжⷭ҇твеннымъ дх҃а всѐ покори́лъ є҆сѝ плотско́е мꙋдрова́нїе, и҆ сло́вомъ безсловє́снаѧ стремлє́нїѧ страсте́й ѿгна́лъ є҆сѝ, мꙋ́дре стефа́не.

<red>Т</red>ы̀ ꙗ҆́рости вѡ́лны на врага̀ воѡрꙋжи́лъ є҆сѝ, стефа́не, къ є҆ди́номꙋ же рачи́телю жела́нїе бг҃ꙋ просте́рлъ є҆сѝ.

<red>С</red>вѣ́тлый свѣ́тъ ѹ҆зрѣ́лъ є҆сѝ ты̀ безстра́стїѧ, прпⷣбне стефа́не, совле́ксѧ мглы̀ те́мныѧ страсте́й, бл҃года́тїю наставлѧ́емь.

<red>В</red>о ѹ҆мѣ̀ ты̀ бꙋ̑дꙋщаѧ помышлѧ́ѧ, возгнꙋша́лсѧ є҆сѝ мимотекꙋ́щихъ безслове́сїѧ. Тѣ́мже всѧ̑ наслѣ́довалъ є҆сѝ болѣ́зньми присносꙋ̑щаѧ.

<rubric class="inline">Бг҃оро́диченъ:</rubric> <red>Б</red>г҃а, є҆го́же родила̀ є҆сѝ, чⷭ҇таѧ дв҃о, сего̀ ѹ҆молѝ, рабѡ́мъ твои̑мъ дарова́ти согрѣше́нїй проще́нїе и҆ проти́вныхъ и҆збавле́нїе.

## Пѣ́снь є҃.

<rubric class="inline">І҆рмо́съ:</rubric> <irmos><red>Т</red>ы̀, гдⷭ҇и мо́й, свѣ́тъ въ мі́ръ прише́лъ є҆сѝ, свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ, вѣ́рою воспѣва́ющыѧ тѧ̀.</irmos>

<red>Т</red>ѧ̀, гдⷭ҇и, крѣ́пость стѧжа́вше, мч҃ницы, терза̑нїѧ и҆ ра̑ны и҆ ѻ҆́гнь и҆ сме́рть мꙋ́жески преѡби́дѣша.

<red>Ѽ</red> дѣ́ти свѧщє́нныѧ! Ѽ бг҃опрїѧ̑тнаѧ заколє́нїѧ! Ѽ совокꙋпле́нїе, разори́вшее кѡ́зни многоплетє́нныѧ врага̀ борю́щагѡ!

<red>П</red>обѣ́дами главꙋ̀ безсме́ртными вѣнча́ла є҆сѝ, побѣди́вшаѧ ѕмі́ѧ, є҆́ѵꙋ побѣди́вшаго, є҆ѵні́кїе добродв҃о.

<rubric class="inline">Бг҃оро́диченъ:</rubric> <red>С</red>вѣ́тъ безлѣ́тный на́мъ ѻ҆́ч҃ее сїѧ́нїе родила̀ є҆сѝ, подъ лѣ́томъ бл҃гости бога́тствомъ бы́вша, всенепоро́чнаѧ.

## И҆́нъ.

<rubric class="inline">І҆рмо́съ:</rubric> <irmos><red>П</red>росвѣтѝ на́съ повелѣ̑нїи твои́ми, гдⷭ҇и, и҆ мы́шцею твое́ю высо́кою, тво́й ми́ръ пода́ждь на́мъ, чл҃вѣколю́бче.</irmos>

<red>Ꙗ҆</red>влѧ́ешисѧ, ꙗ҆́кѡ свѣти́льникъ, съ нб҃съ пою́щымъ тѧ̀, ѿгонѧ̀ дѣ́лъ ѡ҆мраче́нїе, и҆ бжⷭ҇твеннагѡ воѡбража́ѧ дѣѧ́нїѧ ѡ҆сїѧ́нїе.

<red>Б</red>о́дреннꙋ моли́твꙋ и҆ стоѧ́нїе всено́щное, рꙋ́къ прилѣ́жное воздѣѧ́нїе стѧжа́лъ є҆сѝ, ѻ҆́ч҃е, и҆ и҆сто́чники сле́зъ, стефа́не.

<red>Н</red>о́въ и҆́стиннѡ пꙋсты́ни ꙗ҆ви́лсѧ є҆сѝ свѣ́телъ свѣти́льникъ, ѽ стефа́не! Просвѣща́ѧ во тмѣ̀ держи̑мыѧ ѕлы́хъ.

<rubric class="inline">Бг҃оро́диченъ:</rubric> <red>М</red>олѝ при́снѡ сн҃а твоего̀ и҆ бг҃а на́шего, неискꙋсобра́чнаѧ марі́е чⷭ҇таѧ, низпосла́ти на́мъ вѣ̑рнымъ ми́лость.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>П</red>ожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ ре́бръ твои́хъ и҆сте́кшею кро́вїю.</irmos>

<red>П</red>ростре́ти неми́лостивнѡ повелѣ́въ мꙋчи́тель и҆ къ колесє́мъ привѧза́ти многоѻбра́зными ви̑ды мꙋ́ченики, но посрами́сѧ, непобѣди̑мы ты̑ѧ ви́дѣвъ.

<red>Ѕ</red>вѣрє́мъ въ снѣ́дь пре́дани бы́вше, показа́сте ѧ҆̀ кротча́йшыѧ ѻ҆ве́цъ, непреста́нными ва́шими моли́твами, и҆ вре́да ѿ тѣ́хъ ника́коже прїѧ́сте, ст҃і́и.

<red>С</red>арві́лъ, неоні́ла, фѡ́тъ, и҆ ѳеодꙋ́лъ, ві́лъ, і҆ера́ѯъ, є҆ѵні́кїа же и҆ нїтта̀ бжⷭ҇твенный съ тере́нтїемъ, ꙗ҆́кѡ до́блїи, благоче́стнѡ да восхва́лѧтсѧ, мч҃ницы.

<rubric class="inline">Бг҃оро́диченъ:</rubric> <red>К</red>ꙋпина̀ проѡбразова́ше вели́кое та́инство, є҆́же па́че ѹ҆ма̀, твоегѡ̀ ржⷭ҇тва̀, ѻ҆гне́мъ всю́дꙋ ѡ҆крꙋжа́ема, и҆ ника́коже ѡ҆палѧ́ема, дв҃о всепѣ́таѧ.

## И҆́нъ.

<rubric class="inline">І҆рмо́съ:</rubric> <irmos><red>І҆</red>ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ, мене́ же свѧ́заннаго мре́жами вра́жїими, ꙗ҆́кѡ ѿ тлѝ ѻ҆́наго, спасѝ.</irmos>

<red>Т</red>ы̀ рꙋка́ми, ви́дѣнъ бы́лъ є҆сѝ, стефа́не, се́рнѣ подава́ѧ пи́щꙋ: дꙋшє́вныѧ бо стра̑сти ѿтрѧ́съ, надъ ди́вїими живо́тными, ꙗ҆́коже пе́рвѣе во є҆де́мѣ а҆да́мъ, ца́рствовалъ є҆сѝ.

<red>П</red>ꙋтетворѧ̀ хрⷭ҇тꙋ̀ селе́нїе, твоеѧ̀ въ клѣтѝ дꙋшѝ чре́во твоѐ, стефа́не, и҆ ѧ҆зы́къ ѹ҆держа́въ, и҆ плотскі̑ѧ сла̑сти до конца̀ ѹ҆мертви́лъ є҆сѝ.

<red>П</red>обѣди́тельными вѣнча́лсѧ є҆сѝ вѣнцы̑, стефа́не, по́стничества: де́мѡнѡвъ бо полкѝ побѣди́лъ є҆сѝ, и҆ помышле́нїй и҆ страсте́й прило́ги низложи́лъ є҆сѝ, бл҃же́нне.

<rubric class="inline">Бг҃оро́диченъ:</rubric> <red>П</red>а́че ѹ҆ма̀ воплоще́ннаго гдⷭ҇а во чре́вѣ твое́мъ сотворѝ твои̑мъ рабѡ́мъ ми́лостива бы́ти, твои́ми моли́твами, чⷭ҇таѧ: ꙗ҆́кѡ да стра́шнагѡ и҆зба́вимсѧ мꙋче́нїѧ.

<rubric>Конда́къ мч҃никѡвъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>М</red>ч҃ническаѧ честна́ѧ па́мѧть прїи́де дне́сь, веселѧ́щи всѧ́чєскаѧ, тере́нтїа премꙋ́драгѡ и҆ подрꙋ́жїи є҆гѡ̀. Те́плѣ ѹ҆́бѡ стеце́мсѧ, да прїи́мемъ и҆сцѣле́нїе: сі́и бо бл҃года́ть прїе́мши ѿ дх҃ъ ст҃а́гѡ и҆сцѣлѧ́ти недꙋ́ги и҆ болѣ̑зни дꙋ́шъ на́шихъ.

## Пѣ́снь з҃.

<rubric class="inline">І҆рмо́съ:</rubric> <irmos><red>В</red>ъ пещѝ а҆враа́мстїи ѻ҆́троцы персі́дстѣй, любо́вїю благоче́стїѧ па́че, не́жели пла́менемъ ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.</irmos>

<red>В</red>ъ пе́щь мꙋче́нїй вве́ржени бы́вше, мч҃ницы, ро́сꙋ съ нб҃сѐ ѡ҆брѣто́сте терпѣ́нїемъ, благода́рнѡ взыва́юще: бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и.

<red>В</red>корене́но дꙋше́вное и҆мꙋ́ще мꙋдрова́нїе на ка́мени непрело́жныѧ вѣ́ры хрⷭ҇то́вы, безбо́жныхъ свирѣ́пства трꙋ́съ, мч҃ницы моли́твою творѧ́ще, низложи́ша.

<red>П</red>овѣ́шени бы́вше и҆ по ре́брѡмъ крѣ́пкѡ стрꙋ́жеми, ѻ҆́цтомъ лютѣ́йшимъ же и҆ ѻ҆гне́мъ сожига́еми, бл҃же́ннїи, всю̀ попали́сте ве́щь ле́стнꙋю, сла́внїи.

<rubric class="inline">Бг҃оро́диченъ:</rubric> <red>Ѡ҆</red>дѣва́ѧй нб҃о ѻ҆́блаки, пречⷭ҇таѧ, тѧ̀ нб҃о показа̀ на землѝ, и҆зъ тебє̀ ѡ҆блече́сѧ во всего̀ человѣ́ка и҆ ѡ҆божа́етъ мѧ̀ за милосе́рдїе безчи́сленное.

## И҆́нъ.

<rubric class="inline">І҆рмо́съ:</rubric> <irmos><red>Ѻ҆́</red>троки ѡ҆роси́вый въ пещѝ и҆ дв҃ꙋ сохрани́вый, ро́ждшꙋю тѧ̀, по ржⷭ҇твѣ̀, бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>В</red>ои́стиннꙋ нетлѣ́нныѧ тѧ̀ трⷪ҇цы бл҃года́ть ѡ҆брѣ́тши сосꙋ́дъ, стефа́не, и҆збра́нъ, ꙗ҆́коже жела́ше, въ тебѣ̀ ѹ҆поко́исѧ, и҆ дарова̑нїи ѡ҆богатѝ, и҆ врача̀ дꙋше́вныхъ страсте́й показа̀.

<red>Т</red>аи́нниче пресвѣ́тлагѡ бг҃онача́лїѧ, зри́телю сла́вы неизрече́нныѧ бж҃їѧ причаща́ѧйсѧ, пода́ждь на́мъ просвѣще́нїе, творѧ́щымъ вѣ́рою па́мѧть твою̀, ѹ҆го́дниче хрⷭ҇то́въ пребл҃же́нне стефа́не.

<red>В</red>о́дꙋ мѡѷсе́йски въ землѝ невла́жнѣй, жа́ждꙋщꙋ твоемꙋ̀ ѹ҆ченикꙋ̀, стефа́не, твои́мъ жезло́мъ начерта́въ, и҆сточи́лъ є҆сѝ, прпⷣбне, пѣснопоѧ̀ хрⷭ҇тꙋ̀ вседержи́телю: бл҃гослове́нъ є҆сѝ, бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>П</red>одоба́ше безсѣ́меннѡ воплоще́нномꙋ и҆зъ тебє̀ проитѝ, марі́е чⷭ҇таѧ, па́че со́лнца ꙗ҆́вльшисѧ чи́стаѧ и҆ нескве́рнаѧ: на ѡ҆б̾ѧ́тїихъ бо носи́ла є҆сѝ, бл҃гослове́ннаѧ, бг҃а вседержи́телѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>Р</red>ꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ затчѐ: ѻ҆́гненнꙋю же си́лꙋ ѹ҆гаси́ша добродѣ́телїю препоѧ́савшесѧ, благоче́стїѧ рачи́тели ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ, гдⷭ҇а.</irmos>

<red>Н</red>а ѻ҆́гнь дерзнꙋ́ша, свѣ́томъ бжⷭ҇твеннагѡ дх҃а просвѣща́еми, коно́бѡвъ врѣ̑нїѧ показа́ша недѣ́йствєнна, бжⷭ҇твенный хла́дъ съ нб҃сѐ, бжⷭ҇твеннїи мч҃ницы, прїе́мше: и҆́хже по достоѧ́нїю, вѣ́рнїи, восхва́лимъ.

<red>А҆́</red>гг҃лѡвъ ꙗ҆ви́сѧ мно́жество, на три́знищи ꙗ҆́снѡ ѹ҆крѣплѧ́юще ва́съ, всехва́льнїи мч҃ницы, и҆ болѣ̑зни ѿе́млюще: съ ни́миже ѻ҆трокѡ́въ пѣ́снь взыва́ете: благослови́те, всѧ̑ дѣла̀ гдⷭ҇нѧ, гдⷭ҇а.

<red>Б</red>о́дро и҆мѣ́ѧ къ бг҃ꙋ ѻ҆́ко, сарві́ле, се́рдца твоегѡ̀, ѻ҆че́съ терпѣ́лъ є҆сѝ и҆збоде́нїе, ѡ҆блича́ѧ мꙋчи́телѧ, безбо́жїѧ мгло́ю ѡ҆держи́маго. Тѣ́мъ всѝ тѧ̀, ꙗ҆́кѡ днѐ сы́на, ѹ҆блажа́емъ.

<rubric class="inline">Бг҃оро́диченъ:</rubric> <red>Ѻ҆́</red>ч҃имъ бл҃говоле́нїемъ сн҃а во ѹ҆тро́бѣ прїѧ́ла є҆сѝ, ѡ҆сѣни́вшꙋ бжⷭ҇твенномꙋ дх҃ꙋ, пречⷭ҇таѧ, и҆ ро́ждши, ꙗ҆́кѡ пе́рвѣе пречⷭ҇та пребыла̀ є҆сѝ: къ немꙋ́же непреста́ннѡ моли́сѧ, и҆зба́витисѧ всѣ̑мъ, дв҃о, тлѝ и҆ ѡ҆ѕлобле́нїѧ.

## И҆́нъ.

<rubric class="inline">І҆рмо́съ:</rubric> <irmos><red>М</red>ꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ безчи́слєннымъ покланѧ́ющымсѧ ѻ҆́бразꙋ въ деи́рѣ, трѝ ѻ҆́троцы не повинꙋ́вшесѧ, гдⷭ҇а воспѣва́хꙋ и҆ славосло́влѧхꙋ во всѧ̑ вѣ́ки.</irmos>

<red>П</red>овинꙋ́лсѧ є҆сѝ, бл҃же́нне, гдⷭ҇ꙋ, пребыва́нїемъ житїѧ̀ непоро́чнагѡ, и҆ ѿтꙋ́дꙋ ѹ҆крѣпи́всѧ, врагѝ покорѧ́еши подъ но́зѣ твоѝ и҆ сокрꙋша́еши, на ты̑ѧ болѣ́зньми, ꙗ҆́кѡ ѻ҆рꙋ̑жїи, до́блествовавъ.

<red>Є҆</red>диноѻбра́зно житїѐ и҆мѣ́ѧ, и҆́стины сло́во показа̀, и҆ ѻ҆бы́чай про́стъ и҆ пра́въ, нелꙋка́въ нра́въ, бг҃олюби́въ ра́зꙋмъ. Тѣ́мже тѧ̀ пою́ще, хрⷭ҇та̀ превозно́симъ во вѣ́ки.

<red>В</red>седꙋ́шнѡ, ѻ҆́ч҃е, возлюби́лъ є҆сѝ бг҃а, пли́щей ѿврати́лсѧ є҆сѝ: непрохѡ́дныѧ же ѡ҆бходѧ̀ пꙋсты̑ни, наслажда́лсѧ є҆сѝ є҆ди́нагѡ рачи́телѧ твоегѡ̀, є҆гѡ́же ра́ди ѹ҆мє́ты вмѣни́лъ є҆сѝ всѧ̑.

<rubric class="inline">Бг҃оро́диченъ:</rubric> <red>И҆</red>звѣ́стнѡ вѣ́дѧщїи тѧ̀ дв҃ꙋ и҆ бж҃їю мт҃рь па́че сло́ва, пое́мъ тѧ̀ всеблагоче́стнѡ, вѣ́рою пѣснопою́ще: гдⷭ҇а по́йте и҆ превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>К</red>а́мень нерꙋкосѣ́чный ѿ несѣко́мыѧ горы̀ тебє̀, дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе, велича́емъ.</irmos>

<red>Р</red>а́й ꙗ҆ви́стесѧ, средѣ̀ жи́зни дре́во и҆мꙋ́щъ, и҆сто́чникъ же, пролива́ющъ ка̑пли и҆сцѣле́нїй, и҆ рѣка̀, и҆́стиннѡ и҆спо́лнена, ст҃і́и, бжⷭ҇твенныхъ во́дъ дх҃а.

<red>С</red>толпѝ хрⷭ҇то́вы цр҃кве и҆ тиша̑йшаѧ приста̑нища сꙋ́щихъ въ пꙋчи́нѣ лю́тыхъ ѡ҆бꙋрева́емыхъ, мч҃ницы, ꙗ҆ви́стесѧ, и҆ мі́ра пита́телїе, и҆ а҆́гг҃лѡвъ сожи́тєльницы.

<red>В</red>ъ нбⷭ҇ныхъ се́лѣхъ съ ра́достїю живетѐ, добрѡ́ты недомы́слєнныѧ вкꙋ́пѣ сматрѧ́юще, и҆ наслажда́ющесѧ и҆́стиннагѡ ѡ҆боже́нїѧ, вѣнцено́сцы великоимени́тїи.

<rubric class="inline">Бг҃оро́диченъ:</rubric> <red>Ꙗ҆́</red>же нб҃съ ши́рши и҆ херꙋві́мѡвъ ст҃ѣ́йши, всеѧ́ же тва́ри вкꙋ́пѣ чⷭ҇тнѣ́йши, бг҃а, є҆го́же родила̀ є҆сѝ, ѡ҆ на́съ молѝ, бг҃ороди́тельнице, чтꙋ́щихъ тѧ̀.

## И҆́нъ.

<rubric class="inline">І҆рмо́съ:</rubric> <irmos><red>Ч</red>и́стꙋю сла́внѡ почти́мъ, лю́дїе, бцⷣꙋ, ѻ҆́гнь бжⷭ҇тва̀ прїи́мшꙋю во чре́вѣ неѡпа́льнѡ пѣ́сньми велича́емъ.</irmos>

<red>Т</red>ѣ́сный пꙋ́ть ше́ствовалъ є҆сѝ, є҆го́же ничто́же въ мі́рѣ и҆́стиннѡ нꙋ́жднѣйше: сегѡ̀ ра́ди во є҆де́мъ вше́лъ є҆сѝ, простра́нное поко́ище.

<red>Т</red>и́хъ ꙗ҆ви́лсѧ є҆сѝ, ѽ стефа́не, на нб҃сѣ́хъ бо вѣнце́мъ сла́вы вѣнча́лсѧ є҆сѝ, бл҃же́нне, досто́йнѡ, поѧ̀ вѣнча́вшаго тѧ̀.

<red>Ч</red>ꙋ́дно житїѐ твоѐ просїѧ̀, благово́нно, ꙗ҆́кѡ ши́покъ въ ве́ртѣ, и҆ ꙗ҆́кѡ свѣ́щникъ на воздꙋ́сѣ, свѣтови́днѡ ѡ҆зарѧ́ѧ, всебл҃же́нне, чествꙋ́ющыѧ тѧ̀.

<rubric class="inline">Бг҃оро́диченъ:</rubric> <red>Д</red>в҃ꙋ всѝ и҆ пречⷭ҇тꙋю, вѣ́рнїи, бцⷣꙋ, неизрече́ннѡ носи́вшꙋю во ѹ҆тро́бѣ бг҃а и҆ сп҃са, въ пѣ́снехъ велича́емъ.
