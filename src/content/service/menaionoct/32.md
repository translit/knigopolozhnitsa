---
title: "Ѻ҆ктѡ́врїа к҃а"
navigation:
  key: service-menaionoct-32
  title: "Ѻ҆ктѡ́врїа к҃а"
  parent: service-menaionoct
  order: 32
type: "service"
---

# Ѻ҆ктѡ́врїа к҃а.

<rubric>Пренесе́нїе моще́й и҆́же во ст҃ы́хъ ѻ҆тца̀ на́шегѡ і҆ларїѡ́на, є҆пі́скопа мегли́нскагѡ.</rubric>



<rubric>Ве́черъ, <incipit><red>Б</red>лаже́нъ мꙋ́жъ:</incipit> Стїхи̑ры, гла́съ в҃:</rubric>

<red>К</red>і́ими похва́льными вѣнцы̑ ны́нѣ соста́вимъ ликова́нїе, въ честнѣ́мъ пра́здницѣ твоегѡ̀ пренесе́нїѧ, і҆ера́рше; дꙋхо́внѡ пра́зднꙋюще мо́лимсѧ, моли́сѧ, правосла́вномꙋ во́инствꙋ побѣди́тєльнаѧ на врагѝ дарова́ти: тебе́ бо те́пла моли́твенника ко влⷣцѣ стѧжа́хомъ, подаю́щаго мі́рꙋ ве́лїю ми́лость.

<red>К</red>і́ими похва́льными добро́тами воспои́мъ, во а҆рхїере́ехъ сла́внаго, и҆ въ вѣ́рѣ вели́каго, и҆ въ пелена́хъ доброразсꙋ́днаго, во ѹ҆че́нїи ѧ҆зы́ка сла́дкаго, ѹ҆че́нїемъ це́рковь ѡ҆бога́щша свѧти́телѧ і҆ларїѡ́на, є҆го́же вѣнцы̑ вѣнча́етъ хрⷭ҇то́съ бг҃ъ на́шъ, и҆мѣ́ѧй ве́лїю ми́лость;

<red>К</red>і́ими дꙋхо́вными пѣ́сньми воспои́мъ а҆рхїере́а, ѹ҆че́нїемъ къ бг҃оразꙋ́мїю всѣ́хъ наста́вльшаго, и҆сто́чника чꙋде́съ пречꙋ́дна, цр҃кви свѣти́льника пресвѣ́тлаго, и҆ ѹ҆чи́телѧ премꙋ́дра мегли́нскїѧ землѝ, и҆ всеѧ̀ рѡссі́йскїѧ прекра́сное ѹ҆добре́нїе; є҆гѡ́же ра́ди хрⷭ҇то́съ врагѡ́въ шата́нїе низложѝ, и҆мѣ́ѧй ве́лїю ми́лость.

<rubric>Сла́ва, гла́съ ѕ҃:</rubric>

<red>А҆</red>рхїере́євъ похвалꙋ̀, свѧще́нникѡвъ всѣ́хъ ѹ҆краше́нїе, къ бг҃ꙋ моли́твенника непреста́ннаго, и҆сто́чника чꙋде́съ преиз̾ѡби́льна, дне́сь любо́вїю соше́дшесѧ мегли́нстїи наро́ди, і҆ера́рха і҆ларїѡ́на похва́лимъ: честны̑ѧ мо́щи ѡ҆бстоѧ́ще, благода̑рныѧ гла́сы томꙋ̀ прино́симъ, глаго́люще: ра́дꙋйсѧ, а҆рхїере́е і҆ларїѡ́не, свѣти́льниче свѣ́тлый! Ѡ҆зарѝ и҆зрѧ́дное достоѧ́нїе твоѐ, правосла̑вныѧ лю́ди, ѡ҆ ни́хже непреста́ннѡ хрⷭ҇тꙋ̀ моли́сѧ, ми́рно житїѐ дарова́ти: да всѝ честно́е твоѐ пренесе́нїе любо́вїю почита́емъ, и҆ мо́лимсѧ, молѝ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебѐ не ѹ҆блажи́тъ:</incipit>

<rubric>Вхо́дъ. Прокі́менъ днѐ. Чтє́нїѧ трѝ.</rubric>

<rubric>При́тчей чте́нїе. (Гла́вы̑ г҃ и҆ и҃).</rubric>

<versal>П</versal>а́мѧть пра́веднагѡ съ похвала́ми, и҆ благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! Честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неѕло́бивїи, кова́рство, ненака́заннїи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>Премꙋ́дрости соломѡ́ни чте́нїе. (Гла́вы̑ і҃, ѕ҃ и҆ ѳ҃.)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ. Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й, не ѹ҆трꙋди́тсѧ: и҆ бдѧ́й є҆ѧ̀ ра́ди, вско́рѣ безъ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀: таи́нница бо є҆́сть бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житїѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆ разрѣшє́нїѧ гада́нїй: зна́мєнїѧ и҆ чꙋдеса̀ проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: бж҃е ѻ҆тцє́въ и҆ гдⷭ҇и ми́лости, сотвори́вый всѧ̑ сло́вомъ твои́мъ, и҆ мꙋ́дростїю твое́ю ѹ҆стро́ивый человѣ́ка, да владѣ́етъ бы́вшими ѿ тебє̀ тварьмѝ, и҆ да ѹ҆правлѧ́етъ мі́ръ въ прпⷣбїи и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ престо́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нїѧ и҆́хъ.

<rubric>Премꙋ́дрости соломѡ́ни чте́нїе. (Гла́вы̑ д҃ и҆ ѕ҃.)</rubric>

<versal>П</versal>охвалѧ́емꙋ пра́ведникꙋ, возвеселѧ́тсѧ лю́дїе: Безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ, и҆ ѿ человѣ̑къ: и҆ ѹ҆го́дна гдⷭ҇еви дꙋша̀ є҆гѡ̀. Возлюби́те ѹ҆́бѡ, ѽ мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀ и҆ соблюде́нїе зако́на. Почти́те премꙋ́дрость, да во вѣ́ки ца́рствꙋете. Возвѣщꙋ̀ ва́мъ, и҆ не скры́ю ѿ ва́съ та̑инъ бж҃їихъ: ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆ свѧ́тъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ бла́гости бж҃їѧ. Та́ѧ дрꙋ́ги бж҃їѧ и҆ прⷪ҇ро́ки ѹ҆строѧ́етъ: благолѣ́пнѣйши же є҆́сть со́лнца, и҆ па́че всѧ́кагѡ сотворе́нїѧ ѕвѣ́здъ: свѣ́тꙋ сосꙋжда́ема, ѡ҆брѣта́етсѧ пе́рвѣйши. Та́ѧ ѹ҆гожда́ющихъ є҆́й ѿ болѣ́зни и҆зба́ви, и҆ наста́ви на стєзѝ пра̑выѧ. Дадѐ и҆̀мъ ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ. Да разꙋмѣ́ютъ всѝ, ꙗ҆́кѡ си́льнѣе всегѡ̀ є҆́сть благоче́стїе. И҆ никогда́же премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ющи сꙋ́дъ. Реко́ша же въ себѣ̀, помы́сливше непра́веднѡ: наси́льствꙋемъ пра́ведномꙋ, и҆ не пощади́мъ преподо́бства є҆гѡ̀, ни ѹ҆срами́мсѧ сѣди́нъ ста́рости многолѣ́тны. Бꙋ́детъ бо на́мъ крѣ́пость зако́нъ: и҆ ѹ҆лови́мъ пра́веднаго, ꙗ҆́кѡ неꙋго́денъ на́мъ є҆́сть, и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе зако́на, и҆ ѡ҆блича́етъ на́мъ согрѣшє́нїѧ наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть и҆ ви́димь: ꙗ҆́кѡ неподо́бно и҆ны̑мъ житїѐ є҆гѡ̀, и҆ и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ є҆мꙋ̀: и҆ ѹ҆далѧ́етсѧ ѿ пꙋте́й на́шихъ, ꙗ҆́кѡ ѿ нечисто́тъ: и҆ блажи́тъ послѣ̑днѧѧ пра́ведныхъ. Ѹ҆ви́димъ ѹ҆̀бо, а҆́ще словеса̀ є҆гѡ̀ и҆́стинна сꙋ́ть, и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ є҆го̀: да разꙋмѣ́емъ кро́тость є҆гѡ̀, и҆ и҆скꙋ́симъ безѕло́бство є҆гѡ̀: сме́ртїю без̾ѻбра́зною ѡ҆сꙋ́димъ є҆го̀: бꙋ́детъ бо посѣще́нїе ѿ слове́съ є҆гѡ̀. Сїѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ, и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть: и҆ спаса́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ ми́лостивъ, и҆ даѧ́й прпⷣбнымъ свои̑мъ благода́ть, и҆ свое́ю мы́шцею гѡ́рдымъ противлѧ́ѧйсѧ.

<rubric>На стїхо́внѣ стїхи̑ры, гла́съ в҃. Самогла́сны:</rubric>

<red>Х</red>рⷭ҇то́во ста́до слове́сныхъ ѻ҆ве́цъ, на ѕла́цѣ благоче́стїѧ до́брѣ ѹ҆па́слъ є҆сѝ, і҆ера́рше. Тѣ́мже и҆ по преставле́нїи цр҃ко́вныхъ твои́хъ ча̑дъ не ѡ҆ставлѧ́й, но посѣща́й: и҆ ст҃ѣ́й трⷪ҇цѣ со а҆рхїере́и предстоѧ̀, молѝ спастѝ всѧ̑, честно́е твоѐ пренесе́нїе любо́вїю почита́ющыѧ, і҆ларїѡ́не прехва́льне.

<rubric class="inline">Сті́хъ:</rubric> <red>С</red>вѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.

<red>Т</red>езоимени́тагѡ ра́ди твоегѡ̀ житїѧ̀, и҆ сла́дости ѧ҆зы́ка, и҆ разсꙋжде́нїѧ доброразсꙋ́днагѡ, па́стырѧ тѧ̀ лю́демъ до́брѣ врꙋча́етъ хрⷭ҇то́съ: є҆го́же молѝ спастѝ, и҆ ѹ҆ще́дрити всѧ̑, пресвѣ́тлꙋю па́мѧть твою̀ пра́зднꙋющыѧ, і҆ларїѡ́не пресла́вне, моли́твениче ѡ҆ дꙋша́хъ на́шихъ.

<rubric class="inline">Сті́хъ:</rubric> <red>В</red>осхва́лѧтсѧ прпⷣбнїи во сла́вѣ, и҆ возра́дꙋютсѧ на ло́жахъ свои́хъ.

<red>Д</red>не́сь пресла́внѡ, ст҃и́телю, ѿ свои́хъ ко свои̑мъ же че́стнѡ прехо́диши, да свои́мъ ше́ствїемъ всѧ̑ ѡ҆свѧти́ши, и҆ ра́достїю напо́лниши, па́мѧть твою̀ любо́вїю пра́зднꙋющыѧ, и҆ честно́е прехожде́нїе твоѐ вѣ́рнѡ сла́вѧщыѧ, и҆ прилѣ́жнѡ вопїю́щыѧ: молѝ, мо́лимсѧ, спасти́сѧ дꙋша́мъ на́шымъ.

<rubric>Сла́ва, гла́съ и҃:</rubric>

<red>Г</red>ра́дъ ѡ҆свѧти́сѧ, наро́ди благослови́шасѧ, цр҃ковь перворо́дныхъ дꙋ́хомъ ликовствꙋ́етъ, въ пренесе́нїе честны́хъ твои́хъ моще́й, і҆ера́рше і҆ларїѡ́не, съ людьмѝ зовꙋ́щи: ты̀ моѧ̀ крѣ́пость и҆ ѹ҆твержде́нїе, ты̀ моѧ̀ добро́та, и҆ тобо́ю хвалю́сѧ, моли́сѧ спастѝ всѧ̑, любо́вїю всемі́рное твоѐ пренесе́нїе при́снѡ сла́вѧщыѧ.

<rubric>И҆ ны́нѣ, бг҃оро́диченъ по гла́сꙋ.</rubric>

<rubric>Тропа́рь, гла́съ г҃:</rubric>

<red>Ч</red>ꙋ́до ꙗ҆ви́всѧ и҆звѣще́нїѧ, дѣ́лы возсїѧ́лъ є҆сѝ добродѣ́телей бж҃їихъ: мона́шествꙋющихъ ли́ки ѹ҆па́слъ є҆сѝ, а҆рхїерє́йскаѧ сѣда̑лища и҆зчи́стилъ є҆сѝ: є҆реті́ческагѡ же напа́данїѧ не ѹ҆сꙋмнѣ́всѧ, цр҃кви хрⷭ҇тѡ́вы воздви́глъ є҆сѝ, прпⷣбне і҆ларїѡ́не, ѹ҆́меръ ꙗ҆́кѡ спѧ̀: тѣ́ло же твоѐ цѣ́ло и҆ нетлѣ́нно соблюдено̀ бы́сть, и҆ подае́тъ цѣльбы̑ болѧ́щымъ ѿ разли́чныхъ недꙋ̑гъ, и҆ де́мѡны прогонѧ́етъ. Сегѡ̀ ра́ди мо́лимъ тѧ̀, молѝ спасти́сѧ дꙋша́мъ на́шымъ.



<rubric>На ѹ҆́трени по а҃-мъ стїхосло́вїи сѣда́ленъ, гла́съ д҃:</rubric>

<red>Б</red>г҃ꙋ ѡ҆свѧти́лъ є҆сѝ твою̀ жи́знь, всебл҃же́нне, бы́въ и҆зрѧ́денъ свѧщеннодѣ́йственникъ вои́стиннꙋ хрⷭ҇то́въ свѧще́нне. Тѣ́мже по мно́гихъ по́тѣхъ и҆ болѣ́знехъ ра́дꙋѧсѧ къ невеще́ствєннымъ преста́вилсѧ є҆сѝ селе́нїємъ, ны́нѣ и҆сточа́еши на́мъ стрꙋи̑ и҆сцѣле́нїй. <rubric class="inline">Два́жды.</rubric>

<rubric class="inline">Бг҃оро́диченъ:</rubric> <red>Д</red>в҃о всенепоро́чнаѧ, пресꙋ́щнаго бг҃а ро́ждшаѧ, со безпло́тными того̀ непреста́ннѡ молѝ, ѡ҆ставле́нїе прегрѣше́нїй, и҆ и҆справле́нїе житїѧ̀ да́ти на́мъ пре́жде конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на всепѣ́таѧ.

<rubric>По в҃-мъ стїхосло́вїи сѣда́ленъ, гла́съ и҃:</rubric>

<red>С</red>ле́зными стрꙋѧ́ми страсте́й взыгра̑нїѧ неꙋста̑внаѧ потопи́лъ є҆сѝ: пꙋчи́на бы́сть долготерпѣ́нїѧ, прпⷣбне, къ тишинѣ̀ веды́й долготерпѣ́нїѧ. <rubric class="inline">Два́жды.</rubric>

<rubric class="inline">Бг҃оро́диченъ:</rubric> <red>П</red>а́че є҆стества̀ и҆ сло́ва, влⷣчце, всѣ́хъ пита́телѧ родила̀ є҆сѝ, и҆ пита́еши ѿ сѡсцꙋ̀ твоє́ю, во вре́мѧ гото́вѧща трапе́зꙋ. Є҆го́же прилѣ́жнѡ, пречⷭ҇таѧ, ѡ҆ на́съ молѝ.

<rubric>По полѷеле́и сѣда́ленъ, гла́съ и҃:</rubric>

<red>В</red>ели̑кимъ добродѣ́телемъ поревнова́лъ є҆сѝ, і҆ларїѡ́не, си̑мъ послѣ́дꙋѧ воздержа́нїемъ, прпⷣбне, верхо́венъ ꙗ҆ви́лсѧ є҆сѝ, и҆ ста́до воѡбраже́нное пѡ́ты воздержа́тельными ѹ҆па́слъ є҆сѝ, ѹ҆́глїе врага̀ невѣ́рїѧ стрѣла́ми слове́съ погаси́лъ є҆сѝ, и҆ є҆реті́чєскаѧ шата̑нїѧ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Ѡ҆</red> тебѣ̀ ра́дꙋетсѧ, бл҃года́тнаѧ, всѧ́каѧ тва́рь, а҆́гг҃льскїй собо́ръ, и҆ человѣ́ческїй ро́дъ: ѡ҆свѧще́нный хра́ме, и҆ раю̀ слове́сный, дѣ́вственнаѧ похвало̀, и҆зъ неѧ́же бг҃ъ воплоти́сѧ, и҆ млⷣнцъ бы́сть, пре́жде вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆ чре́во твоѐ простра́ннѣе нб҃съ содѣ́ла. Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀.

<rubric>Степє́нна а҃-й а҆нтїфѡ́нъ д҃-гѡ гла́са.</rubric>

<rubric class="inline">Прокі́менъ:</rubric> <red>Ч</red>естна̀ пред̾ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ: Є҆ѵⷢ҇лїе і҆ѡа́нна, зача́ло л҃ѕ. Ѱало́мъ н҃. Стїхи́ра, гла́съ в҃:

<red>Ѿ</red> ю҆́ности, ѻ҆́ч҃е, и҆мѣ́ѧ соверше́ннꙋю мꙋ́дрость, и҆ возложи́въ на сѧ̀ и҆́го хрⷭ҇то́во, житїю̀ поревнова́лъ є҆сѝ ст҃ы́хъ ѻ҆тє́цъ, ра́вными мѣ́рилы добродѣ́тели подо́бѧсѧ, ѹ҆сꙋши́лъ є҆сѝ пло́ть ска́чꙋщꙋ, ꙗ҆́кѡ жребца̀: ꙗ҆́кѡ до́лжно бѣ̀, дꙋшѝ покори́лъ є҆сѝ по́стное тече́нїе соверши́ти, бл҃же́нне ѻ҆́ч҃е, па́мѧть твою̀ соверша́ющымъ просѝ ѡ҆чище́нїѧ грѣхѡ́въ, и҆ ве́лїѧ ми́лости.

<rubric>Канѡ́нъ бцⷣы со і҆рмосо́мъ на ѕ҃: и҆ ст҃а́гѡ на и҃, гла́съ д҃, є҆гѡ́же краегране́сїе: <acrostic><red>В</red>нима́й ѡ҆ червле́нныхъ словесѣ́хъ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ѿ</red>ве́рзꙋ ѹ҆ста̀ моѧ̑, и҆ напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀.</irmos>

<red>П</red>овелѣ́нїємъ влⷣки твоегѡ̀ подо́бѧсѧ, і҆ера́рше, кро́токъ и҆ смире́нъ, і҆ларїѡ́не, бы́лъ є҆сѝ, и҆ ѿсю́дꙋ ѹ҆блажа́емыхъ, чи́нꙋ бы́ти сподо́билсѧ є҆сѝ. Тѣ́мже дне́сь пресла́вное твоѐ пренесе́нїе почита́емъ.

<red>Б</red>лагочести́вагѡ ко́рене пресвѣ́тлаѧ пресла́внѡ прозѧбѐ ѻ҆́трасль, а҆рхїере́е і҆ларїѡ́не, въ добродѣ́тели соверше́ннѡ пожи́въ, и҆ сосꙋ́дъ чи́стъ дх҃а ст҃а́гѡ, ѻ҆́ч҃е, бы́лъ є҆сѝ.

<red>Ꙗ҆</red>дови́тыхъ страсте́й возгорѣ̑нїѧ, лѣчбо́ю по́стничества ѡ҆бложе́нъ, и҆зсꙋши́лъ є҆сѝ присносло́вый.

<rubric class="inline">Бг҃оро́диченъ:</rubric> <red>В</red>озсїѧ̀ сл҃нце и҆зъ тебє̀ мт҃и приснодв҃о, и҆́же ѿ ѻ҆ц҃а̀ пре́жде вѣ̑къ неви́димый, и҆ ви́димь пресла́внѡ ѡ҆писꙋ́етсѧ тѣлесе́мъ, благоче́стїѧ свѣ́томъ человѣ́ки просвѣтѝ.

<rubric class="inline">Катава́сїа:</rubric> <irmos><incipit><red>Ѿ</red>ве́рзꙋ ѹ҆ста̀ моѧ̑:</incipit></irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Т</red>воѧ̑ пѣсносло́вцы, бцⷣе, живы́й и҆ незави́стный и҆сто́чниче, ли́къ себѣ̀ совокꙋ́пльшыѧ, дꙋхо́внѡ ѹ҆твердѝ, въ бжⷭ҇твеннѣй твое́й сла́вѣ, вѣнцє́въ сла́вы сподо́би.</irmos>

<red>Б</red>лагослове́нїемъ твои́мъ всѧ̑ возмо́глъ є҆сѝ, ѹ҆крѣплѧ́ющꙋ хрⷭ҇тꙋ̀ тѧ̀, ѻ҆́ч҃е, ѡ҆лѧденѣ́вшыѧ и҆ногда̀ люде́й бразды̑ дꙋшє́вныѧ, премꙋ́дрыми твои́ми ѹ҆че́ньми, і҆ера́рше, ѡ҆чи́стилъ є҆сѝ, и҆ плодонѡ́сны сотвори́лъ є҆сѝ.

<red>Ф</red>арїсе́йское киче́нїе ѿ ю҆́ности, ѻ҆́ч҃е, возненави́дѣвъ, мытаре́вꙋ же смире́нїю поревнова́въ, кро́токъ и҆ смире́нъ, ѻ҆́ч҃е, ко всѣ̑мъ бы́лъ є҆сѝ: сегѡ̀ ра́ди тѧ̀ всѝ, ꙗ҆́кѡ винꙋ̀ и҆ ѻ҆́бразъ благи́хъ почита́емъ.

<red>И҆</red>спо́лни ра́дости и҆ весе́лїѧ, тебѐ при́снѡ, і҆ера́рше і҆ларїѡ́не, лю́бѧщыѧ, и҆ торже́ствєннаѧ твоемꙋ̀ честно́мꙋ пренесе́нїю, въ пѣ́снехъ всегда̀ пою́щыѧ.

<rubric class="inline">Бг҃оро́диченъ:</rubric> <red>Т</red>ѧ̀ застꙋпле́нїе небла́знено, бг҃ома́ти, стѧжа́хомъ, наде́ждꙋ на тѧ̀ возлага́юще спаса́емсѧ, и҆ къ тебѣ̀ прибѣга́юще сохранѧ́емсѧ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>М</red>оли́твамъ и҆ ми́лостынѧмъ, а҆рхїере́е і҆ларїѡ́не, при́снѡ прирадѣ́въ, ми́лостивъ къ тре́бꙋющымъ, ѻ҆́ч҃е, незави́стенъ бы́лъ є҆сѝ. Тѣ́мже тѧ̀ почита́ющыѧ ѿ сопроти́вныхъ ѕѡ́лъ и҆збавлѧ́й, да всѝ твоѐ пренесе́нїе любо́вїю почита́емъ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>С</red>вѣ́тъ ро́ждши, пречестны́й, ѿ ѻ҆ц҃а̀ возсїѧ́вшїй пре́жде вѣ̑къ, просвѣтѝ, ѻ҆трокови́це, дꙋ́шꙋ мою̀ и҆ ѹ҆́мъ, дале́че ѿ менє̀ ѿгонѧ́щи тмꙋ̀ страсте́й, да тѧ̀ ѹ҆блажа́ю приснобл҃же́ннꙋю, вѣ́рныхъ ѹ҆пова́нїе.

## Пѣ́снь д҃.

<rubric class="inline">І҆рмо́съ:</rubric> <irmos><red>С</red>ѣдѧ́й въ сла́вѣ на прⷭ҇то́лѣ бжⷭ҇тва̀, во ѻ҆́блацѣ ле́гцѣ прїи́де і҆и҃съ пребжⷭ҇твенный, нетлѣ́нною дла́нїю, и҆ спасѐ зовꙋ́щыѧ. Сла́ва, хрⷭ҇тѐ, си́лѣ твое́й.</irmos>

<red>Є҆</red>пⷭ҇копа тѧ̀ мегли́нскаѧ страна̀, пресла́внѡ, а҆рхїере́е і҆ларїѡ́не, стѧжа́вши, тобо́ю красꙋ́етсѧ, съ кнѧ́зи и҆ а҆рхїерє́и, и҆ со всенаро́днымъ мно́жествомъ хрⷭ҇та̀, воспѣва́етъ, си̑мъ при́снѡ тебѐ дарова́вшаго.

<red>В</red>сеѧ̀ мегли́нскїѧ землѝ первопресто́льникъ, а҆рхїере́е і҆ларїѡ́не, бы́лъ є҆сѝ, и҆ всѧ̑ твои́мъ ѹ҆че́нїемъ просвѣти́лъ є҆сѝ. Тѣ́мъ па́мѧть твою̀ почита́емъ, и҆ пренесе́нїе твоѐ почита́юще вопїе́мъ: молѝ, ѡ҆ всѣ́хъ пою́щихъ тѧ̀.

<red>П</red>рине́съ да́ръ бг҃ꙋ тобо́ю, мно́жество спаса́емыхъ, твоемꙋ̀ ѹ҆че́нїю при́снѡ послѣ́дꙋющихъ, и҆ хрⷭ҇та̀ во хвале́нїи воспѣва́ющихъ, тебѐ всѣ̑мъ дарова́вшаго.

<rubric class="inline">Бг҃оро́диченъ:</rubric> <red>К</red>рѣ́пкое тѧ̀ ѻ҆рꙋ́жїе на врагѝ предлага́емъ, и҆ скорбе́й всѧ́кихъ и҆ лю́тыхъ ѡ҆бстоѧ́нїй ѿрѣва́емъ вре́дъ, и҆ є҆реті́ческагѡ возмꙋще́нїѧ и҆збѣга́емъ, мт҃и бж҃їѧ.

## Пѣ́снь є҃.

<rubric class="inline">І҆рмо́съ:</rubric> <irmos><red>Ѹ҆</red>жасо́шасѧ всѧ́чєскаѧ ѡ҆ бжⷭ҇твеннѣй сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во ѹ҆тро́бѣ надъ всѣ́ми бг҃а, и҆ родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀ ми́ръ подава́ющаѧ.</irmos>

<red>М</red>ногогрѣ́шнагѡ нерадѣ́нїемъ и҆жди́вшагѡ житїѐ не возгнꙋша́йсѧ, а҆рхїере́е, но твои́ми моли́твами ѡ҆чи́сти, твоѐ пренесе́нїе пѣ́сньми трꙋдолю́бнѡ сла́вѧща.

<red>П</red>ахѡ́мїа а҆́гг҃льскомꙋ видѣ́нїю сподо́бльшасѧ, сегѡ̀ пра́вилꙋ навы́къ, мно́гажды безъ сна̀ въ моли́твѣ всю̀ но́щь пребы́лъ є҆сѝ: ѿѻнꙋ́дꙋже сподо́билсѧ є҆сѝ го́рнѧгѡ зва́нїѧ.

<red>С</red>мире́нъ нра́въ, и҆ высоко̀ є҆́же по бг҃ꙋ житїѐ стѧжа́лъ є҆сѝ, і҆ера́рше. Тѣ́мже всеви́дѧщее ѻ҆́ко, ви́дѣвъ твоѐ до́брое произволе́нїе, сла́вна тѧ̀ всѣ̑мъ концє́мъ показа̀ хрⷭ҇то́съ сп҃съ на́шъ.

<rubric class="inline">Бг҃оро́диченъ:</rubric> <red>Є҆</red>ди́нꙋ тѧ̀, всенепоро́чнаѧ, ѿ родѡ́въ пречⷭ҇тꙋю ѡ҆брѣ́тъ, всели́сѧ въ тѧ̀, и҆ человѣ́ки ѡ҆божѝ: тѣ́мже ꙗ҆́кѡ мт҃рнее дерзнове́нїе къ немꙋ̀ стѧжа́вши, молѝ ѡ҆ и҆̀же вѣ́рою бцⷣꙋ и҆менꙋ́ющихъ тѧ̀.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>жⷭ҇твенное сїѐ и҆ всечестно́е соверша́юще пра́зднество, бг҃омꙋ́дрїи, бг҃ома́тере, прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.</irmos>

<red>Н</red>а смире́нїе на́съ свы́ше ми́лостивнѡ назира́ѧ, вѣ́рнѡ тебѐ при́снѡ сла́вѧщихъ, моли́сѧ всѧ́кїѧ ско́рби и҆зба́вити, тебѐ те́пла предста́телѧ къ бг҃ꙋ стѧжа́вшихъ.

<red>С</red>еле́нїе ꙗ҆ви́лсѧ є҆сѝ прекра́сное дх҃а ст҃а́гѡ, бг҃одохнове́нными ѹ҆че́ньми твои́ми, ѻ҆би́льнѡ пита́ѧ словє́снаѧ твоѧ̑ ча̑да: ѿѻнꙋ́дꙋже по преставле́нїи спребыва́еши лю́бѧщымъ тѧ̀, і҆ера́рше.

<red>В</red>озсїѧ́въ ꙗ҆́кѡ фі́нїѯъ процвѣ́лъ є҆сѝ въ цр҃кви, всебл҃же́нне, бг҃омꙋ́дре, плодѡ́въ сла́достїю вѣ̑рныѧ веселѧ́ѧ.

<rubric class="inline">Бг҃оро́диченъ:</rubric> <red>Н</red>еискꙋсомꙋ́жнаѧ дв҃о родила̀ є҆сѝ, и҆ пребыва́еши дв҃а, ꙗ҆влѧ́еши и҆́стиннагѡ бж҃ества̀, сн҃а и҆ бг҃а твоегѡ̀ ѻ҆́бразы.

<rubric>Конда́къ, гла́съ г҃. Подо́бенъ: Дв҃а дне́сь:</rubric>

<red>Ꙗ҆́</red>кѡ свѣтоно́сна ꙗ҆ви́сѧ, а҆рхїере́е, па́мѧть твоѧ̀, тмꙋ̀ разрꙋшѝ ѹ҆ны́нїѧ, и҆ свѣ́тъ ѡ҆блиста̀ дарѡ́въ нбⷭ҇ныхъ, всѧ̑ созыва́ющи на ра́дость: ѿ бг҃а бо, і҆ларїѡ́не, бл҃года́ть ѡ҆брѣ́лъ є҆сѝ, и҆ мона́хѡвъ бы́лъ є҆сѝ степе́нь.

<rubric class="inline">І҆́косъ:</rubric> <red>Ѿ</red> ю҆́ности бжⷭ҇твенное твоѐ житїѐ, і҆ера́рше, до́брѣ и҆спра́вивъ, и҆ внима́тельнымъ ѻ҆́комъ всегда̀ къ вы̑шнимъ зрѧ̀, и҆ та́мошнихъ непреста́ннѡ жела́ѧ, ѿню́дꙋже вели́кїѧ ра́ди добродѣ́тели, и҆ премꙋ́дрости ѧ҆зы́ка, а҆рхїере́йства са́номъ ѹ҆кра́шенъ бы́въ, цр҃ковь и҆ лю́ди твои́ми ѹ҆чє́нїи ѡ҆богати́лъ є҆сѝ. Тѣ́мже тече́нїе благоче́стнѡ соверши́въ, къ бг҃ꙋ пресла́внѡ дꙋ́хомъ преше́лъ є҆сѝ, на́мъ честны̑ѧ мо́щи въ па́мѧть ѡ҆ста́вивъ. И҆́хже ны́нѣ честно́е пренесе́нїе пра́зднꙋюще, мо́лимсѧ побѣди́тєльнаѧ на врагѝ вѣ̑рнымъ лю́демъ дарова́ти, ꙗ҆́кѡ да въ тишинѣ̀ бг҃оꙋго́днѡ пожи́вше, тебѣ̀ ра́достною дꙋше́ю, благода́рнѡ воспое́мъ глаго́люще: ра́дꙋйсѧ, ѻ҆́ч҃е і҆ларїѡ́не, а҆рхїере́євъ всеѧ̀ рѡссі́йскїѧ землѝ ѹ҆добре́нїе, и҆ мона́хѡвъ бы́лъ є҆сѝ степе́нь.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>е послꙋжи́ша тва́ри бг҃омꙋ́дрїи па́че созда́вшагѡ, но ѻ҆́гненное преще́нїе мꙋ́жески попра́вше, ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ є҆сѝ.</irmos>

<red>С</red>вы́ше ѿ бг҃а да́ръ тезоимени́тый гра́дꙋ, и҆ все́й землѝ да́нъ бы́сть, а҆рхїере́е і҆ларїѡ́не, ѹ҆дивлѧ́ѧ ѹ҆че́нїемъ всѧ̑ хрⷭ҇тꙋ̀ вопїю́щыѧ: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ є҆сѝ.

<red>А҆</red>рхїере́євъ пресвѣ́тлаѧ добро́та, ѻ҆́ч҃е, пребы́лъ є҆сѝ, и҆ хрⷭ҇то́вы цр҃кве сто́лпъ и҆ ѹ҆твержде́нїе. Тѣ́мже помина́й честно́е твоѐ пренесе́нїе сла́вѧщыѧ, пресла́вне.

<red>К</red>рⷭ҇то́мъ зна́менꙋѧсѧ хрⷭ҇то́вымъ пребы́лъ є҆сѝ неврежде́нъ, сꙋ́етнѡ покꙋси́вшꙋсѧ де́мѡнскомꙋ свирѣ́пствꙋ на тѧ̀, бг҃омꙋ́дре: вѣ́сть бо вы́шнїй бг҃ъ соблюда́ти ѹ҆го́дники своѧ̑.

<rubric class="inline">Бг҃оро́диченъ:</rubric> <red>Ѻ҆́</red>блакъ дв҃а, тѧ̀ пра́вды сл҃нце родѝ, дебельствꙋ̀ пло́ти приѡбщи́вшасѧ, чл҃вѣ́ка бы́вша за бл҃гоꙋтро́бїе и҆ снизхожде́нїе: є҆го́же пои́мъ ꙗ҆́кѡ препросла́влена.

## Пѣ́снь и҃.

<rubric class="inline">І҆рмо́съ:</rubric> <irmos><red>Ѻ҆́</red>троки благочести̑выѧ въ пещѝ ржⷭ҇тво̀ бг҃оро́дичо спасло̀ є҆́сть. Тогда̀ ѹ҆́бѡ ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑ вѣ́ки.</irmos>

<red>Б</red>жⷭ҇твенное пребыва́нїе ст҃а́гѡ дх҃а, ѻ҆́ч҃е, бы́лъ є҆сѝ, тѣ́мже и҆ въ житїѝ се́мъ, ꙗ҆́кѡ внѣ̀ мі́ра бы́въ, къ та́мѡшнимъ раче́нїе и҆мѣ́ѧ. Тѣ́мже и҆ всѧ̑ наꙋчи́лъ є҆сѝ хрⷭ҇тꙋ̀ вопи́ти: дѣ́ти, благослови́те, свѧще́нницы, по́йте, и҆ превозноси́те є҆го̀ во вѣ́ки.

<red>П</red>о бз҃ѣ застꙋ́пника тѧ̀ превели́ка, а҆рхїере́е, дх҃ѡ́внаѧ твоѧ̑ ча̑да стѧжа́вше, всѧ́кїѧ сопроти́вныѧ ве́щи тобо́ю да и҆зба́вимсѧ, и҆ въ тишинѣ̀ пожи́вше, хрⷭ҇тꙋ̀ воспои́мъ: благослови́те, всѧ̑ дѣла̀ гдⷭ҇нѧ, гдⷭ҇а.

<red>К</red>олесни́ца та́инственнаѧ носѧ́щи и҆́мѧ гдⷭ҇не, ꙗ҆ви́лсѧ є҆сѝ, ст҃и́телю, свѣ́тлостїю дѣ́лъ, и҆ чꙋде́съ ꙗ҆вле́нїемъ, и҆ чистото́ю житїѧ̀, взыва́ѧ: свѧще́нницы, по́йте, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>М</red>ѵ́ро ѹ҆́мное и҆стоще́нное, пречⷭ҇таѧ дв҃о, и҆менꙋ́ема, сн҃а родила̀ є҆сѝ, бл҃гово́нїемъ бжⷭ҇тва̀ всю̀ зе́млю благово́нствꙋюща, и҆ ѿ тлѝ и҆збавлѧ́юща пою́щыѧ: свѧще́нницы, по́йте, и҆ превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>В</red>сѧ́къ земноро́дный да взыгра́етсѧ, дх҃омъ просвѣща́емь, да торжествꙋ́етъ же безпло́тныхъ ѹ҆мѡ́въ є҆стество̀, почита́ющее свѧще́нное торжество̀ бг҃ома́тере, и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ приснодв҃о.</irmos>

<red>С</red>вѣ́тлый свѧще́нный пра́здникъ преставле́нїѧ твоегѡ̀, а҆рхїере́е і҆ларїѡ́не, свѣтлѣ́е же пренесе́нїе твоѐ, є҆го́же сла́вѧще тебѐ велича́емъ.

<red>И҆</red>сто́чникъ благоче́стїѧ ꙗ҆ви́лсѧ є҆сѝ а҆рхїере́е, цр҃кѡ́внаѧ твоѧ̑ ча̑да напаѧ́еши: тѣ́мъ соше́дшесѧ благоче́стнѡ, во свѧще́нное твоѐ пренесе́нїе, любо́вїю тѧ̀ почита́емъ.

<red>С</red>т҃ы́хъ жили̑ща проходи́ти сподо́билсѧ є҆сѝ, житїѐ соверши́въ, прпⷣбне, свѧ́то: ꙗ҆́кѡ сꙋ́щꙋ тѝ пра́веднꙋ, тебѣ̀ пресвѣ́тлый возсїѧ̀ свѣ́тъ, и҆ тогѡ̀ сопрꙋ́гъ весе́лїе прїѧ́лъ є҆сѝ.

<rubric class="inline">Бг҃оро́диченъ:</rubric> <red>П</red>ло́тїю и҆зъ тебє̀ всенепоро́чнаѧ, ѡ҆дѣ́ѧвсѧ, и҆ въ мі́рѣ ꙗ҆́кѡ чл҃вѣ́къ пожи́въ, дре́вле всѧ̑ мꙋ́чащаго бжⷭ҇твенною си́лою низложѝ.

<rubric>Свѣти́ленъ.</rubric>

<podoben>Подо́бенъ: <incipit><red>Ж</red>єны̀ ѹ҆слы́шите:</incipit></podoben>

<red>А҆</red>рхїере́е і҆ларїѡ́не, вои́стиннꙋ тезоимени́те, досто́йнѡ зва́нїе ѿ дѣ́лъ прїи́мъ, да́нный тебѣ̀ тала́нтъ до́брѣ ѹ҆мно́живъ, и҆ внꙋ́трь черто́га бы́въ, и҆дѣ́же со свѧще́нными живе́ши, помѧнѝ твоѐ пренесе́нїе сла́вѧщыѧ. <rubric class="inline">Два́жды.</rubric>

<rubric class="inline">Бг҃оро́диченъ:</rubric> <red>П</red>ри́зри, чⷭ҇таѧ, на достоѧ́нїе твоѐ, и҆ непобѣди́мо сїѐ соблюдѝ застꙋпле́нїемъ, црⷭ҇твїѧ ѹ҆пра́ви ски́птръ и҆ ѹ҆твердѝ, ꙗ҆зы́ки ѹ҆кротѝ, и҆зле́й ми́ръ въ концы̀ мі́ра.

<rubric>На хвали́техъ стїхи̑ры на д҃, гла́съ д҃. </rubric>

<podoben>Подо́бенъ: <incipit><red>Д</red>а́лъ є҆сѝ зна́менїе:</incipit></podoben>

<red>Ж</red>итїѐ нескве́рно, терпѣ́нїе, кро́тость, и҆ любо́вь нелицемѣ́рнꙋ, воздержа́нїе безмѣ́рное, всено́щное стоѧ́нїе, ѹ҆миле́нїе бжⷭ҇твенное, вѣ́рꙋ и҆ наде́ждꙋ и҆́стиннꙋ, съ ми́лованїемъ, ѻ҆́ч҃е, стѧжа́въ, ꙗ҆́кѡ а҆́гг҃лъ пожи́лъ є҆сѝ на землѝ съ тѣ́ломъ, і҆ларїѡ́не блаже́нне, мл҃твенниче ѡ҆ дꙋша́хъ на́шихъ. <rubric class="inline">Два́жды.</rubric>

<red>З</red>емны́й а҆́гг҃лъ, нбⷭ҇ный человѣ́къ, бы́лъ є҆сѝ, ст҃и́телю, и҆сто́чникъ ѹ҆миле́нїѧ, пꙋчи́на чꙋде́съ, грѣ́шникѡмъ порꙋ́чникъ, ма́слина вои́стиннꙋ бж҃їѧ плодови́та, є҆ле́емъ трꙋдѡ́въ твои́хъ ѹ҆ма́сти лицѐ, і҆ларїѡ́не чꙋ́дне, вѣ́рнѡ восхвалѧ́ющымъ тѧ̀.

<red>Ѹ҆</red>мертви́лъ є҆сѝ бжⷭ҇твенными разꙋмѣ̑нїи пло́ть, тѣле́сныхъ страсте́й превы́ше бы́лъ є҆сѝ, смѣше́нъ съ до́льными: начерта́нїе и҆з̾ѡбража́ѧ въ себѣ̀ бжⷭ҇твенныѧ добро́ты, позна́нъ бы́лъ є҆сѝ, ве́сь свѣтови́денъ дѣ́йствомъ ст҃а́гѡ дх҃а, і҆ларїѡ́не ѻ҆́ч҃е на́шъ, мона́шествꙋющихъ ѹ҆краше́нїе.

<rubric>Сла́ва, гла́съ ѕ҃:</rubric>

<red>Є҆</red>щѐ ѿ ю҆́на во́зраста бг҃ꙋ ѡ҆свѧще́нъ бы́лъ є҆сѝ, а҆рхїере́е, мꙋ́дрости рачи́телю: тѣ́мже потща́лсѧ є҆сѝ тлѣ́нными вѣ̑чнꙋющаѧ стѧжа́ти, воздержа́нїѧ брозда́ми себѐ ѡ҆бложи́въ, пло́ть дꙋ́хꙋ повинꙋ́лъ є҆сѝ: тѣ́мже и҆ по честнѣ́мъ твое́мъ преставле́нїи, совокꙋплѧ́ѧсѧ съ нбⷭ҇ными ликостоѧ̑нїи, и҆́хже житїю̀ во пло́ти поревнова́лъ є҆сѝ. Хрⷭ҇та̀, є҆мꙋ́же ѿ ю҆́ности послꙋжи́лъ є҆сѝ, молѝ спасти́сѧ всѣ̑мъ, честно́е твоѐ пренесе́нїе при́снѡ сла́вѧщымъ пѣ́сньми.

<rubric>И҆ ны́нѣ, бг҃оро́диченъ:</rubric>

<incipit><red>Б</red>цⷣе, ты̀ є҆сѝ лоза̀:</incipit>

<rubric>Славосло́вїе вели́кое. И҆ ѿпꙋ́стъ.</rubric>



<rubric>На лїтꙋргі́и слꙋ́жба ст҃и́тельскаѧ.</rubric>
