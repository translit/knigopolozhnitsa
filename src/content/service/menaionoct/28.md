---
title: "Ѻ҆ктѡ́врїа ѳ҃і"
navigation:
  key: service-menaionoct-28
  title: "Ѻ҆ктѡ́врїа ѳ҃і"
  parent: service-menaionoct
  order: 28
type: "service"
---

# Ѻ҆ктѡ́врїа ѳ҃і.

<rubric>Ст҃а́гѡ прⷪ҇ро́ка і҆ѡ́илѧ:</rubric>

<rubric>И҆ ст҃а́гѡ мч҃ника ѹ҆а́ра:</rubric>



<rubric>Стїхи̑ры прⷪ҇ро́ка, гла́съ и҃. </rubric>

<podoben>Подо́бенъ: <incipit><red>Ѽ</red> пресла́внагѡ чꙋдесѐ!:</incipit></podoben>

<red>Б</red>жⷭ҇твенный дх҃ъ и҆злїѧ́сѧ, ꙗ҆́кѡ честны́й і҆ѡ́иль проро́чествꙋѧ сказа̀, ѿ негѡ̀ дви́жимь, на ны̀ вѣ́рꙋющыѧ, и҆ та́йнамъ бжⷭ҇твєннымъ ꙗ҆вле́нїе ѿкрыва́етъ, и҆ прⷪ҇ро́чествꙋютъ, и҆̀же дѣ́йство є҆гѡ̀ прїе́мшїи, и҆ бжⷭ҇твенною заре́ю просвѣща́еми, и҆ бжⷭ҇твенною бл҃года́тїю.

<red>Б</red>г҃овѣща́нїѧ и҆спо́лненъ ди́вный і҆ѡ́иль, ꙗ҆́кѡ и҆сто́чникъ и҆схо́дитъ дꙋ́шы напаѧ́ющїй ѿ до́мꙋ твоегѡ̀, влⷣко, и҆ сла́дость на́мъ и҆ска́па, помышлє́нїѧ ѡ҆слажда́ющꙋю, ве́сь высо́къ бы́въ дꙋ́хомъ, добродѣ́телїю возноси́мь къ бжⷭ҇твеннѣй высотѣ̀.

<red>П</red>рⷪ҇ро́ческимъ дерзнове́нїемъ твои́мъ, и҆ разꙋ́мнымъ къ бг҃ꙋ і҆ѡ́иле, приближе́нїемъ, и҆́мже нбⷭ҇наѧ зри́ши видѣ̑нїѧ, ѡ҆ на́съ того̀ ѹ҆ми́лостиви, соверша́ющихъ вѣ́рою па́мѧть твою̀, разрѣше́нїѧ просѧ̀ прегрѣше́нїй, сла́вне, и҆ прича́стїѧ бжⷭ҇твенныхъ наслажде́нїй, и҆ ве́лїѧ ми́лости.

<rubric>И҆́ны стїхи̑ры, мꙋ́ченика, гла́съ ѕ҃.</rubric>

<podoben>Подо́бенъ: <incipit><red>В</red>сѐ ѿло́жше:</incipit></podoben>

<red>С</red>трада̑нїѧ ви́дѣвъ добропобѣ́дныхъ мꙋ́ченикѡвъ, дерзнове́нїѧ бжⷭ҇твеннагѡ и҆спо́лненъ бы́въ, вше́лъ є҆сѝ на три́знише, и҆ хрⷭ҇та̀, ѹ҆а́ре, на́съ ра́ди чл҃вѣ́ка бы́вша, проповѣ́далъ є҆сѝ, не ѹ҆страши́всѧ сме́рти, нижѐ предлежа́щихъ мꙋче́нїй. Тѣ́мъ ѹ҆ѧзвлѧ́емь, и҆ неми́лостивнѡ раздроблѧ́емь, ра́довалсѧ є҆сѝ соверше́ннымъ ра́зꙋмомъ, смотрѧ́ѧ, мꙋ́дре, пребыва́ющее добросла́вїе, бг҃а возлюби́вшымъ.

<red>П</red>лѡ́ти съ кровьмѝ па́дающыѧ ви́дѧ, и҆ ꙗ҆́кѡ и҆но́мꙋ стра́ждꙋщꙋ, страда́льче, пребыва́лъ є҆сѝ до́блественнѣйше: привѧ́занъ бо къ дре́вꙋ, терза̑нїѧ терпѣ́лъ є҆сѝ беззако́нныхъ пожда́ннѣйше. Бг҃ꙋ же въ рꙋ́ки дꙋ́хъ тво́й пре́далъ є҆сѝ, ѹ҆жаси́въ ви́дѧщыѧ тѧ̀, непрекло́нными противлє́нїи. Тѣ́мъ тѧ̀ почита́емъ, вельмѝ мꙋ́жествовавша, мꙋ́дре, и҆ низложи́вша мꙋчи́телѧ, ѹ҆а́ре, болѣ́зньми твои́ми.

<red>П</red>омазꙋ́ющи мѵ́ры тѧ̀, чꙋ́днаѧ клеѡпа́тра, подъ зе́млю положѝ: и҆ хра́мъ тебѣ̀ ст҃ы́й возсозда̀, пра́здникъ творѧ́щи, ди́вне ѹ҆а́ре, и҆ вѣ́рнѡ тѧ̀ молѧ́щи. Є҆ѧ́же дѣ́тище ѹ҆́мномꙋ во́инствꙋ причета́лъ є҆сѝ, и҆ сла́вою ѹ҆добри́лъ є҆сѝ, и҆ ликѡ́мъ ст҃ы́хъ сочета́лъ є҆сѝ. Є҆гѡ́же ча́сти сподо́би ны̀, твоѐ соверша́ющыѧ благоче́стнѡ торжество̀, мч҃ниче досточꙋ́дне.

<rubric>Сла́ва, и҆ ны́нѣ, бг҃оро́диченъ. Подо́бенъ то́йже:</rubric>

<red>Р</red>а́дꙋйсѧ, ко́рене ро́сный, ра́дꙋйсѧ, же́зле а҆арѡ́новъ, прозѧбы́й цвѣ́тъ неꙋвѧда́ющїй, и҆ присноживы́й: благопло́дный раю̀, жи́зни дре́во, и҆зъ і҆ессе́ева ко́рене, чⷭ҇таѧ, просїѧ́вши, ѻ҆трокови́це, и҆ земны́хъ пита́ющи хлѣ́бомъ разꙋ́мнымъ. Ра́дꙋйсѧ, багрѧни́це всечестна́ѧ, всѣ́хъ цр҃ѧ̀ бг҃оневѣ́сто, вѣ́нче всесвѣ́тлый, а҆рхїере́євъ благолѣ́пїе, ра́дꙋйсѧ, є҆ди́на пречⷭ҇таѧ.

<rubric>Крⷭ҇тобг҃оро́диченъ. Подо́бенъ то́йже:</rubric>

<red>А҆́</red>гнца своего̀, а҆́гница нескве́рнаѧ дре́вле, и҆ непоро́чнаѧ влⷣчца, на дре́вѣ крⷭ҇тнѣмъ ꙗ҆́кѡ ѹ҆зрѣ̀, мт҃рски восклица́ше, и҆ дивѧ́щисѧ вопїѧ́ше: ча́до сладча́йшее, что̀ зрѣ́нїе сїѐ но́вое и҆ пресла́вное; ка́кѡ со́нмъ безблагода́тный сꙋди́щꙋ пїла́товꙋ предаде́ тѧ, и҆ ѡ҆сꙋжда́етъ на сме́рть живота̀ всѧ́ческихъ; но воспѣва́ю твоѐ неизрече́нное, сло́ве, снисхожде́нїе.

<rubric>Тропа́рь, гла́съ д҃:</rubric>

<red>М</red>ꙋ́ченикъ тво́й, гдⷭ҇и, ѹ҆а́ръ, во страда́нїи свое́мъ вѣне́цъ прїѧ́тъ нетлѣ́нный ѿ тебє̀ бг҃а на́шегѡ: и҆мѣ́ѧй бо крѣ́пость твою̀, мꙋчи́телей низложѝ, сокрꙋшѝ и҆ де́мѡнѡвъ немѡщны́ѧ де́рзѡсти. Тогѡ̀ моли́твами спасѝ дꙋ́шы на́шѧ.

<rubric>Сла́ва, и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.</rubric>



<rubric>На ѹ҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ два̀.</rubric>

<rubric>Канѡ́нъ прⷪ҇ро́ка, гла́съ в҃, творе́нїе ѳеофа́ново, є҆гѡ́же краегране́сїе: <acrostic><red>П</red>рⷪ҇ро́чествѡмъ і҆ѡ́илѧ прⷪ҇ро́ка дивлю́сѧ.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Г</red>рѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ.</irmos>

<red>Л</red>и́къ на́мъ прⷪ҇ро́ческїй свесели́тсѧ, похвалѧ́емꙋ тебѣ̀ небомꙋ́дреннꙋ, і҆ѡ́иле бг҃огла́се: съ ни́миже спасти́сѧ на́мъ молѝ, блаже́нне.

<red>Г</red>лаго́лы бж҃їѧ предвозвѣща́ѧ, бг҃одохнове́нне, лю́тый проре́клъ є҆сѝ гнѣ́въ и҆ пра́ведный, и҆́же ѿ нече́стїѧ прибы́вшїй лю́демъ твои́мъ сꙋемꙋ́дрєннымъ.

<red>Ч</red>ꙋ́дное и҆ свѣтоно́сное дх҃а, и҆ животворѧ́щее вдохнове́нїе тебѐ присѣнѝ, и҆ бꙋ́дꙋщихъ зна́нїе вдохнѐ, прⷪ҇ро́че блаже́ннѣйше.

<rubric class="inline">Бг҃оро́диченъ:</rubric> <red>Т</red>ѧ̀ ски́нїѧ свидѣ́тельства прописа̀, многови́днѡ ѡ҆бразꙋ́ема, ꙗ҆влѧ́ющи ѿ тебє̀ вопло́щшагосѧ неизмѣ́ннѡ, бг҃ома́ти пречⷭ҇таѧ влⷣчце.

<rubric>И҆́нъ канѡ́нъ мꙋ́ченика, гла́съ ѕ҃, і҆ѡ́сифово, є҆гѡ́же краегране́сїе: <acrostic><red>С</red>тра̑сти похвалѧ́ю ѹ҆а́ра, сла́вꙋ вели́кꙋю.</acrostic></rubric>



## Пѣ́снь а҃.

<rubric class="inline">І҆рмо́съ:</rubric> <irmos><red>Ꙗ҆́</red>кѡ по сꙋ́хꙋ пѣшеше́ствовавъ і҆и҃ль, по бе́зднѣ стопа́ми, гони́телѧ фараѡ́на ви́дѧ потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше.</irmos>

<red>Ꙗ҆</red>ви́лсѧ є҆сѝ на высотѣ̀ хрⷭ҇то́вы цр҃кве, ѹ҆а́ре, ꙗ҆́коже со́лнце свѣ́тлое, блиста́ньми просвѣща́ѧ твои́хъ боре́нїй, блаже́нне, земна̑ѧ и҆сполнє́нїѧ.

<red>Б</red>жⷭ҇твенныѧ любвѐ, всебл҃же́нне, ѡ҆б̾ѧ́тъ сла́дкимъ раче́нїемъ, ѿве́рглсѧ є҆сѝ себє̀, и҆ ко всѧ́кой мꙋ́цѣ пло́тстѣй ѹ҆стреми́лсѧ є҆сѝ, крѣ́пкѡ подвиза́всѧ.

<red>С</red>мы́сленнѡ бжⷭ҇твенныхъ подви̑жникъ ю҆́зами свѧза́въ себѐ, страстоте́рпче, и҆ лє́стныѧ разори́лъ є҆сѝ ѹ҆́зы, крѣ́пкимъ терпѣ́нїемъ мно́гихъ мꙋ́къ.

<rubric class="inline">Бг҃оро́диченъ:</rubric> <red>П</red>ресꙋ́щественное сло́во во твое́мъ чре́вѣ па́че сло́ва всели́сѧ, и҆ роди́всѧ бг҃олѣ́пнѡ, мꙋ́ченичєскїѧ ли́ки, чⷭ҇таѧ, приведѐ: съ ни́миже пѣсносло́вимъ тѧ̀.

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ на́съ въ тебѣ̀, гдⷭ҇и, дре́вомъ ѹ҆мерщве́й грѣ́хъ, стра́хъ тво́й всадѝ въ сердца̀ на́съ пою́щихъ тѧ̀.</irmos>

<red>Ѹ҆</red>чи́ми твои́ми мꙋ́дрыми догма́ты, по́стъ, прⷪ҇ро́че, и҆ слꙋже́нїе благоче́стнѡ проповѣ́дꙋемъ, въ до́мъ гдⷭ҇ень ходѧ́ще.

<red>Т</red>вои̑мъ ѹ҆че́нїємъ послѣ́дꙋюще, ѿ всегѡ̀ се́рдца и҆ помышле́нїѧ, пла́чемъ же, и҆ моли́твами бг҃а взыскꙋ́емъ, достохва́льне.

<red>И҆</red>з̾ѧви́въ на́мъ всеще́драгѡ влⷣки, прⷪ҇ро́че, долготерпѣ́нїе, бжⷭ҇твеннꙋю же благосты́ню и҆з̾ѧсни́лъ є҆сѝ тогѡ̀, и҆ благода́ть.

<rubric class="inline">Бг҃оро́диченъ:</rubric> <red>З</red>ачала̀ є҆сѝ пречⷭ҇таѧ, бг҃а, и҆ родила̀ є҆сѝ сло́во неизрече́ннѡ вопло́щшеесѧ, во прⷪ҇ро́цѣхъ глаго́лавшее, и҆ и҆спо́лнившее тѣ́хъ проповѣ̑данїѧ.

## И҆́нъ.

<rubric class="inline">І҆рмо́съ:</rubric> <irmos><red>Н</red>ѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й ро́гъ вѣ́рныхъ твои́хъ, бл҃же, и҆ ѹ҆тверди́вый на́съ на ка́мени и҆сповѣ́данїѧ твоегѡ̀.</irmos>

<red>В</red>ше́лъ є҆сѝ ра́зꙋмомъ крѣ́пкимъ въ мꙋ́жествєнныѧ по́двиги, ѹ҆тверди́всѧ наде́ждами бꙋ́дꙋщихъ благи́хъ, и҆ мч҃никѡвъ хрⷭ҇то́выхъ всемꙋ́дрыми, бл҃же́нне, поꙋче́нїи.

<red>В</red>о́инство ст҃ы́хъ страстоте́рпєцъ, стра́ждꙋщихъ зако́ннѣ зрѧ̀, ѻ҆́нѣхъ показа́лъ є҆сѝ мꙋ́жескꙋю крѣ́пость, примѣша́ѧсѧ многоѻбра̑знымъ, ѹ҆а́ре, мꙋ́камъ.

<red>В</red>ъ полцѣ̀ свѧще́ннѣмъ, ѹ҆а́ре, ꙗ҆́кѡ до́блїй во́инъ ѡ҆брѣ́лсѧ є҆сѝ, и҆ ссѣ́къ мно́жества мꙋ́жества мече́мъ, мꙋ́дре, ра́тнымъ, побѣ́дами сла́вимь.

<rubric class="inline">Бг҃оро́диченъ:</rubric> <red>Д</red>в҃о мт҃и бж҃їѧ, моегѡ̀ ѹ҆ны́нїѧ глꙋбоча́йшꙋю тмꙋ̀, и҆ ѻ҆́блаки страсте́й, просвѣще́нїемъ є҆́же въ тебѣ̀, молю́ тѧ, бл҃года́ти, ѿженѝ.

<rubric>Сѣда́ленъ, прⷪ҇ро́ка, гла́съ в҃.</rubric>

<podoben>Подо́бенъ: <incipit><red>С</red>трастоте́рпцы гдⷭ҇ни:</incipit></podoben>

<red>Б</red>г҃оглаго́ливе прⷪ҇ро́че, вдохнове́нїемъ и҆спо́лнивсѧ ѹ҆тѣ́шителевымъ, и҆з̾ѧсни́лъ є҆сѝ въ послѣ̑днѧѧ времена̀ бы́вшее ꙗ҆зы́кѡмъ ѡ҆сїѧ́нїе. Сегѡ̀ ра́ди ны́нѣ благоче́стнѡ тѧ̀ похвалѧ́емъ, и҆ твою̀ па́мѧть соверша́юще вопїе́мъ тѝ: хрⷭ҇та̀ бг҃а молѝ ѡ҆ дꙋша́хъ на́шихъ.

<rubric>Сла́ва, мꙋ́ченика, гла́съ а҃.</rubric>

<podoben>Подо́бенъ: <incipit><red>Г</red>ро́бъ тво́й:</incipit></podoben>

<red>С</red>тра̑сти честны́хъ ви́дѣвъ мꙋ́ченикѡвъ, и҆ тѣ́хъ лобза́въ ѹ҆́зы любо́вїю, на высотꙋ̀ восте́клъ є҆сѝ свидѣ́тельства, всечꙋ́дне: на дре́вѣ бо повѣ́шенъ, ра̑ны претерпѣ́лъ є҆сѝ, до́ндеже въ рꙋ́ки гдⷭ҇ни дꙋ́ха пре́далъ є҆сѝ.

<rubric>И҆ ны́нѣ, бг҃оро́диченъ:</rubric>

<red>Ѹ҆</red>пова́нїе хрⷭ҇тїа́нъ, прест҃а́ѧ дв҃о, є҆го́же родила̀ є҆сѝ бг҃а, па́че ѹ҆ма̀ и҆ сло́ва, непреста́ннѡ молѝ ѡ҆ воспѣва́ющихъ тѧ̀, пода́ти ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою и҆ любо́вїю при́снѡ сла́вѧщымъ тѧ̀.

<rubric class="inline">Крⷭ҇тобг҃оро́диченъ:</rubric> <red>З</red>рѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на крⷭ҇тѣ̀ просте́рта, вопїѧ́ше: сн҃е мо́й, собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре, созда́нїе;

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́шахъ, гдⷭ҇и, слꙋ́хъ твоегѡ̀ смотре́нїѧ, и҆ просла́вихъ тѧ̀, є҆ди́не чл҃вѣколю́бче.</irmos>

<red>М</red>и́лостивъ бꙋ́ди, гдⷭ҇и, чи́стѡ къ тебѣ̀ ка́ющымсѧ, ꙗ҆́кѡ є҆ди́нъ ще́дръ и҆ многоми́лостивъ.

<red>Ꙗ҆́</red>коже провозвѣсти́лъ є҆сѝ, сла́вне, ѿ бг҃а и҆злїѧ́сѧ дх҃ъ на всѧ́кꙋ пло́ть вѣ́ровавшихъ.

<red>С</red>ни́тїе дх҃а ѹ҆ч҃никѝ гдⷭ҇ни ѹ҆мꙋдри́вшее, твоѧ̑ бг҃оглагѡ́ливаѧ словеса̀ и҆спо́лни.

<rubric class="inline">Бг҃оро́диченъ:</rubric> <red>И҆</red>зба́вльшесѧ пречⷭ҇таѧ, и҆зъ мра́чныхъ а҆́довыхъ бокѡ́въ, бжⷭ҇твеннымъ твои́мъ ржⷭ҇тво́мъ, тѧ̀ ѹ҆блажа́емъ.

## И҆́нъ.

<rubric class="inline">І҆рмо́съ:</rubric> <irmos><red>Х</red>рⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ пра́зднꙋющи.</irmos>

<red>С</red>т҃ы́ми ꙗ҆́звами ѹ҆добрѧ́емь, краснѣ́йшїй ꙗ҆ви́лсѧ є҆сѝ, и҆ бг҃ꙋ, ѹ҆а́ре, возлю́бленъ вѣнча́вшемꙋ тво́й ве́рхъ, досточꙋ́дне.

<red>Н</red>а крⷭ҇тѣ̀, сла́вне, растѧза́емь, и҆ на землѝ простира́емь, лю̑тыѧ болѣ̑зни претерпѣ́лъ є҆сѝ. Тѣ́мъ неболѣ́зненнꙋю жи́знь наслѣ́довалъ є҆сѝ веселѧ́сѧ.

<red>З</red>ако́ннѡ ви́дѧще бжⷭ҇твеннїи мꙋ́чєницы стра́ждꙋща тѧ̀, блаже́нне, терпѣ́нїѧ словесы̀ ѹ҆крѣплѧ́хꙋ: съ ни́миже стра̑сти дѡ́лгїѧ соверши́въ, ѹ҆блажи́лсѧ є҆сѝ.

<red>Х</red>вала́ми вѣнча́емъ бжⷭ҇твєнныѧ мꙋ́ченики, ꙗ҆̀же вѣнча̀ бл҃года́ть бжⷭ҇твеннаѧ бжⷭ҇твенными ѹ҆вѧзє́нїи, низло́жшихъ вра̑жїѧ высѡ́каѧ мꙋдрова̑нїѧ.

<rubric class="inline">Бг҃оро́диченъ:</rubric> <red>Ѿ</red> ти́ны страсте́й, влⷣчце, возведѝ, и҆ стра́стныхъ помышле́нїй, ѿчꙋжда́ющихъ мѧ̀ бг҃а є҆ди́нагѡ чⷭ҇тагѡ, да вѣ́рою ѹ҆блажа́ю тѧ̀.

## Пѣ́снь є҃.

<rubric class="inline">І҆рмо́съ:</rubric> <irmos><red>Н</red>о́щи преше́дшей, прибли́жисѧ де́нь, и҆ свѣ́тъ мі́рꙋ возсїѧ̀: сегѡ̀ ра́ди хва́лѧтъ тѧ̀ а҆́гг҃льстїи чи́ни, и҆ славосло́вѧтъ тѧ̀ всѧ́чєскаѧ.</irmos>

<red>Х</red>рⷭ҇то́во прише́ствїе і҆ѡ́иль бжⷭ҇твенный ꙗ҆́вственнѡ всѣ̑мъ проречѐ, ꙗ҆́кѡ прїи́детъ и҆ спасе́тъ ро́дъ человѣ́ческїй ѿ і҆́дѡльскагѡ льще́нїѧ.

<red>В</red>е́сь ты̀ возни́кнꙋвъ, прⷪ҇ро́че сла́вне, на преꙋ́мный же и҆ вы́ше по́мысла свѣ́тъ, прⷪ҇ро́чествїѧ благода́ть и҆звле́клъ є҆сѝ ѿтꙋ́дꙋ, и҆ пра́вдꙋ проповѣ́далъ є҆сѝ.

<red>Ѡ҆</red> пою́щихъ тѧ̀ моли́сѧ, спастѝ ѿ всѧ́кагѡ ѡ҆ѕлобле́нїѧ, пребога́те і҆ѡ́иле, и҆ бжⷭ҇твенныѧ благода́ти и҆ зарѝ сподо́битисѧ ѹ҆молѝ.

<rubric class="inline">Бг҃оро́диченъ:</rubric> <red>П</red>рест҃а́ѧ дв҃о, влⷣчце мі́ра, тѧ̀ бцⷣꙋ и҆сповѣ́дающымъ, ѿ безчи́сленныхъ грѣхѡ́въ молѝ спасти́сѧ, и҆ жите́йскихъ ѡ҆бстоѧ́нїй.

## И҆́нъ.

<rubric class="inline">І҆рмо́съ:</rubric> <irmos><red>Б</red>ж҃їимъ свѣ́томъ твои́мъ, бл҃же, ѹ҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве бж҃їй, и҆́стиннаго бг҃а, ѿ мра́ка грѣхо́внагѡ взыва́юща.</irmos>

<red>Ѹ҆</red>крѣплѧ́ешисѧ манове́ньми бжⷭ҇твенными, и҆ неѡсла̑бнаѧ терза̑нїѧ терпи́ши до́блимъ смы́сломъ, ѹ҆а́ре, растерза́ѧ го́рдагѡ се́рдце ѕло́бꙋ содѣ́лавшагѡ.

<red>С</red>ла́вный мꙋ́ченикъ ви́дѧ ѿпа̑дающыѧ на зе́млю своѧ̑ плѡ́ти, ра́довашесѧ, вѣ̑чнꙋющаѧ ѹ҆ма̀ свѣ́тлостїю, и҆ бжⷭ҇твєннаѧ возда̑нїѧ предпрозира́ѧ.

<red>П</red>ою̀ тѧ̀, гдⷭ҇и бж҃е, и҆ славосло́влю, и҆ покланѧ́юсѧ, благи́хъ сподоблѧ́ѧсѧ ѹ҆гото́ванныхъ тебѐ возлю́бльшымъ, мч҃никъ въ страда́нїи те́плѣ зовѧ́ше.

<rubric class="inline">Бг҃оро́диченъ:</rubric> <red>Ꙗ҆́</red>вльшисѧ херꙋві̑мъ и҆ серафі̑мъ ꙗ҆́кѡ вои́стиннꙋ свѧтѣ́йши, всенепоро́чнаѧ, всѧ̑ вѣ́рнѡ тѧ̀ ны́нѣ ѡ҆свѧща́ющыѧ ѡ҆свѧтѝ, и҆ спасѝ хода́тайствомъ твои́мъ.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>Б</red>е́здна мѧ̀ мно́га грѣхо́внаѧ ѡ҆крꙋжа́етъ, и҆ вопїю́ ти, проро́ка подража́ѧй: ѿ тли́ мѧ, гдⷭ҇и, возведѝ.</irmos>

<red>К</red>а́плютъ твои́хъ глагѡ́лъ и҆сто́чницы, бг҃овѣща́нїѧ и҆ дꙋшепи́щнꙋю сла́дость точа́ще, сла́вне, напаѧ́ющꙋю вѣ́рнѡ приходѧ́щыѧ.

<red>Г</red>о́рꙋ тѧ̀ прⷪ҇ро́чества, сла́дость и҆сточа́ющꙋю, и҆ бг҃оче́стїѧ, і҆ѡ́иле, проповѣ́дника всемꙋ́дра зна́емъ, бг҃оглаго́ливе прⷪ҇ро́че.

<rubric class="inline">Бг҃оро́диченъ:</rubric> <red>П</red>росвѣтѝ, свѣ́тъ ро́ждшаѧ незаходѧ́щїй, сердца̀ славосло́вѧщихъ тѧ̀ вѣ́рнѡ, пречⷭ҇таѧ влⷣчце, и҆ и҆зъ тебє̀ ро́ждшагосѧ неизрече́ннѡ.

## И҆́нъ.

<rubric class="inline">І҆рмо́съ:</rubric> <irmos><red>Ж</red>ите́йское мо́ре воздвиза́емое зрѧ̀ напа́стей бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти: возведѝ ѿ тлѝ живо́тъ мо́й, многоми́лостиве.</irmos>

<red>Г</red>лаго́лѡвъ небре́глъ є҆сѝ пребеззако́ннагѡ врага̀, и҆ пла́мень претерпѣ́лъ є҆сѝ нестерпи́мыхъ болѣ́зней терпѣли́внѡ, многострада́льне ѹ҆а́ре, моле́бниче ѡ҆ хва́лѧщихъ тѧ̀ вѣ́рою.

<red>Н</red>е преста́ше мꙋчи́тель пребезꙋ́мный, ра́нами неми́лостивнѡ сдроблѧ́ѧ тѧ̀, до́ндеже въ рꙋ́ки бж҃їѧ свѧще́ннꙋю твою̀ дꙋ́шꙋ преда́лъ є҆сѝ, добро́тами просвѣ́щшꙋсѧ пѡ́двигъ твои́хъ.

<red>В</red>озвы́силсѧ є҆сѝ подо́бѧсѧ на дре́вѣ хрⷭ҇тꙋ̀, и҆ на то́мъ ви́сѧ, твою̀ дꙋ́шꙋ пре́далъ є҆сѝ бг҃ꙋ, тѧ̀ вѣнчава́ющꙋ, страстоте́рпче, зако́ннѡ до́блествовавша.

<rubric class="inline">Бг҃оро́диченъ:</rubric> <red>Ѹ҆</red>пра́ви, влⷣчце, въ пꙋчи́нѣ лю́тыхъ, ѡ҆бꙋрева́емꙋю всегда̀ смире́ннꙋю дꙋ́шꙋ мою̀, и҆ къ ти́хомꙋ приста́нищꙋ напра́ви, несомнѣ́ннымъ ра́зꙋмомъ тѧ̀ блажа́щꙋю.

<rubric>Конда́къ мꙋ́ченикꙋ, гла́съ д҃:</rubric>

<red>Х</red>рⷭ҇тꙋ̀ послѣ́дꙋѧ, мꙋ́чениче ѹ҆а́ре, тогѡ̀ и҆спи́въ ча́шꙋ, и҆ мꙋче́нїѧ вѣнце́мъ ѹ҆вѧзе́сѧ, и҆ со а҆́гг҃лы ликовствꙋ́еши: молѝ непреста́ннѡ за дꙋ́шы на́шѧ.

## Пѣ́снь з҃.

<rubric class="inline">І҆рмо́съ:</rubric> <irmos><red>П</red>е́щь дре́вле всегремѧ́щꙋю ѹ҆гаси́вый, и҆ ѻ҆́троки тꙋ́чею дꙋхо́вною ѡ҆роси́вый, бл҃гослове́нъ є҆сѝ бж҃е ѻ҆тє́цъ на́шихъ.</irmos>

<red>И҆</red>сходѧ́щїй ѿ до́мꙋ гдⷭ҇нѧ, и҆ напаѧ́ющїй и҆сто́чникъ, ꙗ҆́коже проре́клъ є҆сѝ, произы́де, прⷪ҇ро́че всече́стне.

<red>П</red>ото́къ сито́вный, пшеницено́сенъ содѣ́лалъ є҆сѝ пи́щный и҆сто́чникъ, ꙗ҆́коже і҆ѡ́иль проречѐ: бл҃гослове́нъ є҆сѝ бж҃е ѻ҆тє́цъ на́шихъ.

<rubric class="inline">Бг҃оро́диченъ:</rubric> <red>И҆́</red>же всѧ̑ сотвори́вый ро́ждсѧ ѿ дв҃ы, спасѐ мі́ръ благоче́стнѡ пою́щїй: бл҃гослове́нъ є҆сѝ, бж҃е ѻ҆тє́цъ на́шихъ.

## И҆́нъ.

<rubric class="inline">І҆рмо́съ:</rubric> <irmos><red>Р</red>осода́тельнꙋ ѹ҆́бѡ пе́щь содѣ́ла а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе бж҃їе мꙋчи́телѧ ѹ҆вѣща̀ вопи́ти: бл҃гослове́нъ є҆сѝ, бж҃е ѻ҆тє́цъ на́шихъ.</irmos>

<red>П</red>росвѣще́на тѧ̀ подвигѡ́въ приложе́ньми, предо́браѧ клеопа́тра, ѹ҆а́ре, скꙋ́тала є҆́сть, ѡ҆брѣ́тши сла́вꙋ тобо́ю, вѣ́ры досто́йнꙋ ꙗ҆́вѣ, ю҆́же показа̀ те́плѣ въ твоѐ сконча́нїе.

<red>И҆</red>злива́ющи на тѧ̀ сле́зы, и҆ мѵ́ры тѧ̀ честны́ми помазꙋ́ющи, сокрыва́етъ тѧ̀ подъ земле́ю всечестна́ѧ жена̀, погре́бшаго пре́лесть лꙋка́вꙋю, и҆ и҆зъ гро́ба блиста́ньми просвѣща́юща на́съ.

<red>Н</red>е престаѧ́ше, прпⷣбне, ѹ҆гожда́ющи тебѣ̀ хрⷭ҇то́вꙋ ѹ҆го́дникꙋ, приснопа́мѧтнаѧ, до́ндеже ꙗ҆ви́лсѧ є҆сѝ хода́тай є҆́й, мꙋ́дре, црⷭ҇твїѧ нбⷭ҇нагѡ, є҆гѡ́же сподо́бисѧ тобо́ю съ любе́знѣйшимъ сы́номъ.

<rubric class="inline">Бг҃оро́диченъ:</rubric> <red>С</red>окрꙋше́на мѧ̀ безчи́сленными согрѣшє́нїи, дв҃о, хода́йствомъ твои́мъ ѡ҆бновѝ, ѹ҆врачꙋ́ющи мою̀ дꙋ́шꙋ, и҆ сло́во подаю́щи вопи́ти: бл҃гослове́на ꙗ҆́же бг҃а пло́тїю ро́ждшаѧ.

## Пѣ́снь и҃.

<rubric class="inline">І҆рмо́съ:</rubric> <irmos><red>Д</red>ре́вле ѡ҆роси́вшаго є҆врє́йскїѧ ѻ҆́троки въ пла́мени, и҆ ѡ҆пали́вшаго гдⷭ҇а халдє́и пресла́внѡ въ не́мъ, воспое́мъ глаго́люще: благослови́те и҆ превозноси́те є҆го̀ во вѣ́ки.</irmos>

<red>П</red>оказа́лъ є҆сѝ, сла́вне, покаѧ́нїѧ ѻ҆́бразы ꙗ҆́вѣ, бл҃гоꙋтро́бнагѡ гдⷭ҇а, прїе́млюща вѣ́рою къ немꙋ̀ приходѧ́щыѧ, и҆ пою́щыѧ: благослови́те, дѣла̀ гдⷭ҇нѧ, гдⷭ҇а.

<red>С</red>лꙋжи́тель бы́въ ты̀ гдⷭ҇ень, прⷪ҇ро́че і҆ѡ́иле, тогѡ̀ та̑йны врꙋчи́лсѧ є҆сѝ прорица́ти лю́демъ, хва́лѧщымъ и҆ пою́щымъ: благослови́те, дѣла̀ гдⷭ҇нѧ, гдⷭ҇а.

<red>Ѡ҆</red>ставле́нїе и҆сточа́ютъ і҆ꙋ́дови чꙋде́съ рѣ́ки, ꙗ҆̀же сꙋ́ть а҆пⷭ҇ли пресла́внїи гдⷭ҇ни, ꙗ҆́коже прⷪ҇ро́чествова і҆ѡ́иль, вопїю́щихъ напаѧ́юще: благослови́те, всѧ̑ дѣла̀ гдⷭ҇нѧ, гдⷭ҇а.

<rubric class="inline">Бг҃оро́диченъ:</rubric> <red>Ѵ҆</red>поста́сь сло́жнꙋ во двою̀ сꙋщєствꙋ̀ хрⷭ҇та̀, всенепоро́чнаѧ, родила̀ є҆сѝ, пребы́вши дв҃а чⷭ҇таѧ, є҆мꙋ́же пою́ще зове́мъ: благослови́те, дѣла̀ гдⷭ҇нѧ, гдⷭ҇а.

## И҆́нъ.

<rubric class="inline">І҆рмо́съ:</rubric> <irmos><red>И҆</red>зъ пла́мене преподѡ́бнымъ ро́сꙋ и҆сточи́лъ є҆сѝ, и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ во всѧ̑ вѣ́ки.</irmos>

<red>М</red>т҃рнихъ послꙋ́шавъ, мч҃ниче, моле́бъ, нбⷭ҇номꙋ во́инствꙋ свѣ́тлѡ во́инствꙋѧ, ѻ҆́трока честна́го, и҆ твоегѡ̀ неѿстꙋ́пна показа́лъ є҆сѝ благосла́вїѧ, неизрече́ннымъ милосе́рдїемъ.

<red>Ѿ</red> є҆гѵ́пта тѧ̀ бога́тство, ꙗ҆́коже многоцѣ́нное принесѐ, мч҃ниче, разбогатѧ́щи многоцѣ́нными дармѝ, клеопа́тра, цѣле́нїи всю̀ палесті́нꙋ, любо́вїю тѧ̀ почита́ющꙋю.

<red>В</red>еселѧ́сѧ по́двиги твоѧ̑ соверши́лъ є҆сѝ, во́ине до́блїй вседержи́телѧ, и҆ ꙗ҆́кѡ побѣди́тель ѿ негѡ̀ вѣнча́лсѧ є҆сѝ, ѹ҆а́ре всебл҃же́нне, мч҃никѡвъ вели́каѧ сла́во.

<rubric class="inline">Бг҃оро́диченъ:</rubric> <red>Г</red>рѣхѝ прилага́ю ко грѣхѡ́мъ, и҆ бꙋ́дꙋщагѡ не бою́сѧ стра́шнагѡ сꙋда̀: побѣдѝ, чⷭ҇таѧ, дꙋшѝ моеѧ̀ ѡ҆слѣпле́нїе, и҆ мольбо́ю твое́ю ѡ҆брати́вши мѧ̀ спасѝ.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>Н</red>а нб҃сѣ́хъ бл҃гослове́ннаѧ, и҆ на землѝ славосло́вимаѧ, ра́дꙋйсѧ, невѣ́сто неневѣ́стнаѧ.</irmos>

<red>С</red>о прⷪ҇рѡ́ки ꙗ҆́кѡ прⷪ҇ро́къ, ра́достнѡ ны́нѣ въ нбⷭ҇ныхъ весели́шисѧ ѻ҆би́телехъ.

<red>С</red>вы́ше ны̀ назира́еши ны́нѣ, благоговѣ́йнѡ тѧ̀ славосло́вѧщыѧ, бг҃оглаго́ливе всебога́те.

<red>С</red>окраще́нъ пꙋ́ть спасе́нїѧ, і҆ѡ́иль покаѧ́нїемъ бг҃омꙋ́дреннѡ показа̀.

<rubric class="inline">Бг҃оро́диченъ:</rubric> <red>В</red>озвела̀ є҆сѝ ны̀ па́дшыѧ, мт҃и бж҃їѧ, бл҃гоꙋтро́бнаго влⷣкꙋ и҆ сп҃са ро́ждши.

## И҆́нъ.

<rubric class="inline">І҆рмо́съ:</rubric> <irmos><red>Б</red>г҃а человѣ́кѡмъ невозмо́жно ви́дѣти, на него́же не смѣ́ютъ чи́ни а҆́гг҃льстїи взира́ти: тобо́ю бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно, є҆го́же велича́юще, съ нбⷭ҇ными вѡ́и тѧ̀ ѹ҆блажа́емъ.</irmos>

<red>К</red>рѣ́пость низложи́лъ є҆сѝ ратобо́рца, бжⷭ҇твенною ꙗ҆́вѣ си́лою препоѧ́савсѧ, страда́льче до́блїй ѹ҆а́ре. Тѣ́мъ тѧ̀ хва́лимъ, врачева́нїе ѻ҆би́льное ѿ твои́хъ моще́й, вѣ́рнїи, почерпа́юще.

<red>Ꙗ҆́</red>кѡ свѣ́тъ, ꙗ҆́кѡ ѹ҆́тро, ꙗ҆́кѡ вели́кое со́лнце въ земны̑ѧ простре́сѧ па́мѧть твоѧ̀ концы̀, свѣтоно́сными просвѣща́ющи сїѧ́ньми твои́хъ честны́хъ пѡ́двигъ всѧ̑, прехва́льне, и҆ мра́къ серде́цъ ѿгонѧ́щи.

<red>С</red>ъ тобо́ю сїѧ́юща ви́дѣвши сла́вою мно́гою своего̀ сы́на чадолюби́ваѧ, всѣ́хъ бг҃а велича́ше: тебе́ же и҆́скреннѣйше, мꙋ́чениче, сла́вѧще велича́йшаго предста́телѧ, ꙗ҆́вственнѡ ѡ҆богати́вшисѧ.

<red>З</red>емлѧ̀, на не́йже терпѣли́вѣйшее тѣ́ло твоѐ, мꙋ́дре, лежи́тъ, бжⷭ҇твеннѣ ѡ҆свѧти́сѧ: но да́ждь моли́твами твои́ми на́мъ разрѣше́нїе грѣхѡ́въ, житїѧ̀ и҆справле́нїе, ѹ҆а́ре, и҆ всѣ́хъ неꙋдо́бныхъ и҆збавле́нїе.

<rubric class="inline">Бг҃оро́диченъ:</rubric> <red>Ꙗ҆́</red>вльсѧ, дв҃о, и҆зъ тебє̀ гдⷭ҇ь свѣ́тлагѡ ѻ҆́блака, є҆гѵ́пєтскїѧ кꙋмі́ры всѧ́ческой па́гꙋбѣ предадѐ: мно́жество же страстоте́рпцєвъ сего̀ носи́ти сподо́би, сегѡ̀ подража́тели честны̑мъ є҆гѡ̀ страда́нїємъ.
