---
title: "Ѻ҆ктѡ́врїа к҃и"
navigation:
  key: service-menaionoct-43
  title: "Ѻ҆ктѡ́врїа к҃и"
  parent: service-menaionoct
  order: 43
type: "service"
---

# Ѻ҆ктѡ́врїа к҃и.

<rubric>И҆́же во ст҃ы́хъ ѻ҆тца̀ на́шегѡ а҆рсе́нїа, а҆рхїепі́скопа се́рбскагѡ:</rubric>

<rubric>А҆́ще хо́щетъ настоѧ́тель, твори́тъ бдѣ́нїе.</rubric>



<rubric>На ма́лѣй вече́рни стїхи̑ры, гла́съ а҃.</rubric>

<podoben>Подо́бенъ: <incipit><red>Н</red>бⷭ҇ныхъ чинѡ́въ:</incipit></podoben>

<red>И҆</red>зъ мла́да во́зраста бг҃а въ себѣ̀ носѧ̀, ѻ҆́ч҃е а҆рсе́нїе, де́мѡнскїѧ полкѝ ѻ҆гне́мъ моли́твеннымъ поже́глъ є҆сѝ, бл҃же́нне. Наста́вилъ є҆сѝ, мꙋ́дре, ста́до слове́сныхъ ѻ҆ве́цъ. На па́жить дꙋхо́внꙋю, и҆ къ бг҃ꙋ приве́лъ є҆сѝ.

<red>Д</red>ѣ́вства тезоимени́тый, се́рбскїй свѣти́льникъ, чꙋдодѣ́йствомъ сїѧ́ѧ, вели́кїй ѻ҆́ч҃е а҆рсе́нїе, всѣ́хъ на́съ созыва́еши въ па́мѧть твою̀, торжество̀ соверша́ти дꙋхо́вное, воспѣва́ти сп҃са хрⷭ҇та̀.

<red>Д</red>обродѣ́тели ве́рхъ и҆ вѣ́рныхъ ѡ҆снова́нїе, а҆пⷭ҇лѡвъ сла́ва, і҆ера́рхѡвъ хвала̀, се́рбское ѹ҆твержде́нїе, вели́кїй ѻ҆́ч҃е а҆рсе́нїе, всѣ́хъ призыва́еши свѣ́тлѡ пра́здновати всечестнꙋ́ю па́мѧть твою̀.

<rubric>Сла́ва, гла́съ д҃:</rubric>

<red>Є҆</red>ѵⷢ҇льскихъ и҆стѡ́чникъ словесы̀ твои́ми, ст҃и́телю ѻ҆́ч҃е а҆рсе́нїе, люде́й твои́хъ сердца̀ напои́лъ є҆сѝ, и҆ сѣ́мѧ благоче́стїѧ въ ни́хъ моли́твами твои́ми возрасти́лъ є҆сѝ, и҆ сїѧ̑ прине́слъ є҆сѝ хрⷭ҇тꙋ̀ пло́дъ и҆зрѧ́денъ. И҆ ны́нѣ, предстоѧ̀ ѹ҆ негѡ̀ съ ли́ки а҆пⷭ҇тѡлъ и҆ і҆ера́рхѡвъ, и҆ на́съ помина́й и҆ сохранѝ ѿ всѧ́кагѡ ѡ҆ѕлобле́нїѧ, ꙗ҆́кѡ въ ми́рѣ соверша́ти па́мѧть твою̀.

<rubric>И҆ ны́нѣ, бг҃оро́диченъ:</rubric>

<red>Б</red>цⷣе, всѣ́хъ цр҃и́це:

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>Д</red>о́ме є҆ѵфра́ѳовъ:</incipit></podoben>

<red>Ѹ҆</red>ма̀ влады́кꙋ на стра̑сти поста́вивъ, плотолю́бїемъ не порабо́тивсѧ, а҆́гг҃льски чистото́ю, ѻ҆́ч҃е а҆рсе́нїе, пожи́лъ є҆сѝ.

<rubric class="inline">Сті́хъ:</rubric> <red>Б</red>л҃же́нъ мꙋ́жъ, боѧ́йсѧ гдⷭ҇а, къ за́повѣдехъ є҆гѡ̀ восхо́щетъ ѕѣлѡ̀.

<red>А҆</red>рхїере́євъ похвала̀ и҆ свѧще́нникѡвъ сла́ва, пра́вило мона́шествꙋющихъ, ѻ҆́ч҃е а҆рсе́нїе, ра́дꙋйсѧ, цр҃кве ѹ҆твержде́нїе вели́кое.

<rubric class="inline">Сті́хъ:</rubric> <red>С</red>щ҃е́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.

<red>Ѹ҆</red>слы́ши молє́нїѧ ра̑бъ твои́хъ, а҆рхїере́е, ѻ҆́ч҃е а҆рсе́нїе, и҆ сле́зъ не премолчѝ, и҆ сердє́чнаѧ прошє́нїѧ подава́й лю́бѧщымъ тѧ̀.

<rubric>Сла́ва, гла́съ д҃:</rubric>

<red>П</red>одоба́етъ се́рбскомꙋ ро́дꙋ а҆рсе́нїа вездѣ̀ и҆мѣ́ти а҆рхїере́а, ꙗ҆́кѡ нѣ́кꙋю ѹ҆́тварь ца́рскꙋю и҆ сокро́вище некра́домо, всѣ̑мъ подаю́ща бога́тство, спасе́нїѧ проповѣ́данїе, и҆ всѧ̑ собира́юща къ соедине́нїю пѣ́сней бг҃олѣ́пныхъ, къ немꙋ́же возопїи́мъ: а҆рхїере́е и҆ наста́вниче, хрⷭ҇та̀ бг҃а молѝ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ:</rubric>

<red>И҆</red>зба́ви ны̀ ѿ нꙋ́ждъ на́шихъ:

<rubric>Тропа́рь, гла́съ и҃:</rubric>

<red>М</red>и́лости наста́вниче и҆ бл҃гоꙋтро́бїѧ сокро́вище, є҆́же всѣ̑мъ ѿве́рзлъ є҆сѝ, правовѣ́рїѧ ѹ҆чи́телю, и҆ а҆рхїере́євъ бжⷭ҇твенное ѹ҆добре́нїе, ѻ҆́ч҃е на́шъ і҆ера́рше а҆рсе́нїе, ни́щихъ бы́лъ є҆сѝ застꙋ́пникъ: тѣ́мъ молѝ хрⷭ҇та̀ бг҃а, просвѣти́ти дꙋ́шы на́шѧ, да не когда̀ ѹ҆́снемъ въ сме́рть.

<rubric>Сла́ва, и҆ ны́нѣ, бг҃оро́диченъ:</rubric>

<incipit><red>И҆́</red>же на́съ ра́ди рожде́йсѧ ѿ дв҃ы:</incipit>

<rubric>И҆ ѿпꙋ́стъ.</rubric>



<rubric>На вели́цѣй вече́рни, <incipit><red>Б</red>лаже́нъ мꙋ́жъ:</incipit></rubric>

<rubric>На <incipit><red>Г</red>дⷭ҇и, воззва́хъ:</incipit> а҆́ще бдѣ́нїе, пое́мъ стїхи̑ры на и҃: а҆́ще ли нѝ, пое́мъ на ѕ҃, гла́съ є҃.</rubric>

<podoben>Подо́бенъ: <incipit><red>Р</red>а́дꙋйсѧ:</incipit></podoben>

<red>Р</red>а́дꙋйсѧ, преѡсвѧще́нне а҆рхїере́е, до́брое ѡ҆брѣ́тъ хрⷭ҇то́во подо́бїе, и҆́мже возше́лъ є҆сѝ на высотꙋ̀ ѹ҆че́нїй распложда́ѧ, дѣ́лы добродѣ́телей соверша́ѧ, и҆ си́ми колесни́цꙋ ѻ҆́гненнꙋю восхожде́нїѧ твоегѡ̀ сотвори́въ, къ широтѣ̀ бж҃їѧ гра́да дости́глъ є҆сѝ. Нбⷭ҇ный человѣ́че, земны́й а҆́гг҃ле, а҆рсе́нїе ѻ҆́ч҃е свѧще́нне, хрⷭ҇та̀ бг҃а молѝ, дꙋша́мъ на́шымъ дарова́ти ми́ръ и҆ ве́лїю ми́лость.

<red>Р</red>а́дꙋйсѧ, ѡ҆свѧще́нне ѻ҆́ч҃е а҆рхїере́е, дѣѧ̑нїѧ добродѣ́телей твои́хъ, нбⷭ҇ныхъ каса́ющесѧ, подсо́лнечнꙋю просвѣща́ютъ, и҆ къ бжⷭ҇твеннѣй высотѣ̀ возносѧ́щесѧ, ѹ҆́мныѧ зарѝ ѡ҆блиста́юще, сто́лпъ добродѣ́телей возвы́шши вы́спрь, бжⷭ҇твеннагѡ твоегѡ̀ зра́ка возводѧ́щъ. Нбⷭ҇ный человѣ́че, земны́й а҆́гг҃ле, а҆рсе́нїе ѡ҆свѧще́нне, хрⷭ҇та̀ бг҃а молѝ, дарова́ти дꙋша́мъ на́шымъ ми́ръ и҆ ве́лїю ми́лость.

<red>Р</red>а́дꙋйсѧ, бг҃оглаго́ливаѧ главо̀, ст҃а́гѡ дх҃а глаго́лы вѣща́ющи, трꙋбо̀ а҆́гг҃льскаѧ, всѣ̑мъ воздаѧ́нїе гласѧ́щи, а҆рхїере́євъ ссе́льниче, грѣша́щихъ застꙋ́пниче, те́плаѧ ѹ҆тѣ́ха притека́ющымъ къ тебѣ̀, и҆ си́мъ возводѧ́щисѧ нбⷭ҇нагѡ зра́ка прїе́мъ, ѡ҆бнови́лъ є҆сѝ, ꙗ҆́кѡ ѻ҆ре́лъ, ю҆́ность твою̀, ѹ҆че́нїемъ ча̑да твоѧ̑ просвѣща́ѧ. Нбⷭ҇ный человѣ́че, земны́й а҆́гг҃ле, а҆рсе́нїе пресвѧще́нне, хрⷭ҇та̀ бг҃а молѝ, дарова́ти дꙋша́мъ на́шымъ ми́ръ и҆ ве́лїю ми́лость.

<rubric>Сла́ва, гла́съ ѕ҃. Самогла́сенъ:</rubric>

<red>В</red>озсїѧ̀ свѣ́тлаѧ дне́сь і҆ера́рха па́мѧть, вѣ̑рныѧ просвѣща́ющи и҆ то́ки неѡскꙋ́днѡ благоꙋха́нїѧ точа́щи: въ не́йже собра́вшесѧ, цвѣ́ты добропѣ́сненными главы̑ своѧ̑ ѹ҆вѧ́зше, просвѣще́ннаго а҆рсе́нїа хвала́ми почти́мъ, и҆ сегѡ̀ ѡ҆свѧще́ннѣй главѣ̀ ра́дость возгласи́мъ, ра́дꙋйсѧ, бжⷭ҇твеннаѧ ла́стовице, всѣ̑мъ гласѧ́щи пꙋ́ть покаѧ́нїѧ. Ра́дꙋйсѧ, благово́нїемъ ра́ки твоеѧ̀ ꙗ҆ви́вый житїѐ твоѐ. Ра́дꙋйсѧ, наде́жде всѣ́хъ хва́лѧщихъ тѧ̀. Ѡ҆свѧще́нне а҆рсе́нїе, моли́сѧ ѡ҆ дꙋша́хъ на́шихъ.

<rubric>И҆ ны́нѣ, бг҃оро́диченъ:</rubric>

<incipit><red>К</red>то̀ тебѐ не ѹ҆блажи́тъ:</incipit>

<rubric>Вхо́дъ. Прокі́менъ днѐ. Чтє́нїѧ трѝ.</rubric>

<rubric>При́тчей чте́нїе. (Гла́вы̑ г҃ и҆ и҃).</rubric>

<versal>П</versal>а́мѧть пра́веднагѡ съ похвала́ми, и҆ благослове́нїе гдⷭ҇не на главѣ̀ є҆гѡ̀. Блаже́нъ человѣ́къ, и҆́же ѡ҆брѣ́те премꙋ́дрость: и҆ сме́ртенъ, и҆́же ѹ҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели зла́та и҆ сребра̀ сокрѡ́вища. Честнѣ́йшаѧ же є҆́сть ка́менїй многоцѣ́нныхъ: все́ же честно́е недосто́йно є҆ѧ̀ є҆́сть. Долгота́ бо дне́й, и҆ лѣ̑та живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ ѹ҆́стъ є҆ѧ̀ и҆схо́дитъ пра́вда, зако́нъ же и҆ ми́лость на ѧ҆зы́цѣ но́ситъ. Послꙋ́шайте ѹ҆̀бо менє̀, ѽ ча̑да! Честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀, и҆ ѹ҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆ предлага́ю мо́й гла́съ сыновѡ́мъ человѣ́чєскимъ: ꙗ҆́кѡ а҆́зъ премꙋ́дрость ѹ҆стро́ихъ, совѣ́тъ и҆ ра́зꙋмъ и҆ смы́слъ а҆́зъ призва́хъ. Мо́й совѣ́тъ и҆ ѹ҆твержде́нїе, мо́й ра́зꙋмъ, моѧ́ же крѣ́пость. А҆́зъ менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ бл҃года́ть. Разꙋмѣ́йте ѹ҆́бѡ, неѕло́бивїи, кова́рство, ненака́заннїи же, прилага́йте сердца̀. Послꙋ́шайте менє̀ и҆ па́ки, честна̑ѧ бо рекꙋ̀: и҆ ѿве́рзꙋ ѿ ѹ҆сте́нъ пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски же предо мно́ю ѹ҆стны̀ лжи̑выѧ. Съ пра́вдою всѝ глаго́лы ѹ҆́стъ мои́хъ: ничто́же въ ни́хъ стро́потно, нижѐ развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а.

<rubric>Премꙋ́дрости соломѡ́ни чте́нїе. (Гла́вы̑ і҃, ѕ҃ и҆ ѳ҃.)</rubric>

<versal data-diacritics="true">Ѹ҆</versal>ста̀ првⷣнагѡ ка́плютъ премꙋ́дрость: ѹ҆стнѣ́ же мꙋже́й мꙋ́дрыхъ вѣ́дѧтъ бл҃года́ть. Ѹ҆ста̀ мꙋ́дрыхъ поꙋча́тсѧ премꙋ́дрости, пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ. Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀: и҆ ѹ҆до́бь ѹ҆́зритсѧ ѿ лю́бѧщихъ ю҆̀. Ѹ҆́треневавый къ не́й, не ѹ҆трꙋди́тсѧ: и҆ бдѧ́й є҆ѧ̀ ра́ди, вско́рѣ безъ печа́ли бꙋ́детъ. Ꙗ҆́кѡ досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же ѡ҆долѣ́етъ ѕло́ба. Си́хъ ра́ди и҆ рачи́тель бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ всѣ́хъ влⷣка возлюбѝ ю҆̀: таи́нница бо є҆́сть бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀ ѹ҆чи́тъ, пра́вдѣ и҆ мꙋ́жествꙋ, и҆́хже потре́бнѣе ничто́же є҆́сть въ житїѝ человѣ́кѡмъ. А҆́ще же и҆ мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆ бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆ разрѣшє́нїѧ гада́нїй: зна́мєнїѧ и҆ чꙋдеса̀ проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ ѿ всегѡ̀ се́рдца моегѡ̀: бж҃е ѻ҆тцє́въ и҆ гдⷭ҇и ми́лости, сотвори́вый всѧ̑ сло́вомъ твои́мъ, и҆ мꙋ́дростїю твое́ю ѹ҆стро́ивый человѣ́ка, да владѣ́етъ бы́вшими ѿ тебє̀ тварьмѝ, и҆ да ѹ҆правлѧ́етъ мі́ръ въ прпⷣбїи и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ, ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ престо́ла сла́вы твоеѧ̀, да сꙋ́щи со мно́ю наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆ наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ бо сме́ртныхъ всѧ̑ боѧзли̑ва, и҆ погрѣши́тєльна ѹ҆мышлє́нїѧ и҆́хъ.

<rubric>Премꙋ́дрости соломѡ́ни чте́нїе. (Гла́вы̑ д҃ и҆ ѕ҃.)</rubric>

<versal>П</versal>охвалѧ́емꙋ пра́ведникꙋ, возвеселѧ́тсѧ лю́дїе: Безсме́ртїе бо є҆́сть па́мѧть є҆гѡ̀, ꙗ҆́кѡ ѿ гдⷭ҇а познава́етсѧ, и҆ ѿ человѣ̑къ: и҆ ѹ҆го́дна гдⷭ҇еви дꙋша̀ є҆гѡ̀. Возлюби́те ѹ҆́бѡ, ѽ мꙋ́жїе, мꙋ́дрость, и҆ поживетѐ: восхощи́те є҆ѧ̀, и҆ нака́зани бꙋ́дете: нача́ло бо є҆ѧ̀ любы̀ и҆ соблюде́нїе зако́на. Почти́те премꙋ́дрость, да во вѣ́ки ца́рствꙋете. Возвѣщꙋ̀ ва́мъ, и҆ не скры́ю ѿ ва́съ та̑инъ бж҃їихъ: ꙗ҆́кѡ то́й мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆ всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆ свѧ́тъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ бла́гости бж҃їѧ. Та́ѧ дрꙋ́ги бж҃їѧ и҆ прⷪ҇ро́ки ѹ҆строѧ́етъ: благолѣ́пнѣйши же є҆́сть со́лнца, и҆ па́че всѧ́кагѡ сотворе́нїѧ ѕвѣ́здъ: свѣ́тꙋ сосꙋжда́ема, ѡ҆брѣта́етсѧ пе́рвѣйши. Та́ѧ ѹ҆гожда́ющихъ є҆́й ѿ болѣ́зни и҆зба́ви, и҆ наста́ви на стєзѝ пра̑выѧ. Дадѐ и҆̀мъ ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ ловѧ́щихъ, и҆ по́двигъ крѣ́покъ подадѐ и҆̀мъ. Да разꙋмѣ́ютъ всѝ, ꙗ҆́кѡ си́льнѣе всегѡ̀ є҆́сть благоче́стїе. И҆ никогда́же премо́жетъ ѕло́ба мꙋ́дрости, нижѐ пре́йдетъ ѕлы̑ѧ ѡ҆блича́ющи сꙋ́дъ. Реко́ша же въ себѣ̀, помы́сливше непра́веднѡ: наси́льствꙋемъ пра́ведномꙋ, и҆ не пощади́мъ преподо́бства є҆гѡ̀, ни ѹ҆срами́мсѧ сѣди́нъ ста́рости многолѣ́тны. Бꙋ́детъ бо на́мъ крѣ́пость зако́нъ: и҆ ѹ҆лови́мъ пра́веднаго, ꙗ҆́кѡ неꙋго́денъ на́мъ є҆́сть, и҆ проти́витсѧ дѣлѡ́мъ на́шымъ, и҆ поно́ситъ на́мъ ѿпаде́нїе зако́на, и҆ ѡ҆блича́етъ на́мъ согрѣшє́нїѧ наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть и҆ ви́димь: ꙗ҆́кѡ неподо́бно и҆ны̑мъ житїѐ є҆гѡ̀, и҆ и҆змѣнє́ны стєзѝ є҆гѡ̀. Въ порꙋга́нїе вмѣни́хомсѧ є҆мꙋ̀: и҆ ѹ҆далѧ́етсѧ ѿ пꙋте́й на́шихъ, ꙗ҆́кѡ ѿ нечисто́тъ: и҆ блажи́тъ послѣ̑днѧѧ пра́ведныхъ. Ѹ҆ви́димъ ѹ҆̀бо, а҆́ще словеса̀ є҆гѡ̀ и҆́стинна сꙋ́ть, и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ є҆го̀: да разꙋмѣ́емъ кро́тость є҆гѡ̀, и҆ и҆скꙋ́симъ безѕло́бство є҆гѡ̀: сме́ртїю без̾ѻбра́зною ѡ҆сꙋ́димъ є҆го̀: бꙋ́детъ бо посѣще́нїе ѿ слове́съ є҆гѡ̀. Сїѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ, и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти вла́сть: и҆ спаса́ѧй во вре́мѧ ско́рби, и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ ми́лостивъ, и҆ даѧ́й прпⷣбнымъ свои̑мъ благода́ть, и҆ свое́ю мы́шцею гѡ́рдымъ противлѧ́ѧйсѧ.

<rubric>На лїті́и стїхи̑ры самогла́сны, гла́съ в҃:</rubric>

<red>С</red>е́рбскаѧ пречⷭ҇тна́ѧ цр҃ковь, созыва́ющи на́съ, ликовствꙋ́етъ. Тѣ́мъ, веселѧ́щесѧ съ дꙋхо́вными твои́ми ча́ды, тебѣ̀ предстоѧ́ще и҆ съ любо́вїю почита́юще тѧ̀, пѣ́сньми и҆ пѣ̑нїи зове́мъ: а҆рхїере́е а҆рсе́нїе, молѝ спасти́сѧ дꙋша́мъ на́шымъ.

<red>И҆</red>зво́ливъ лꙋ̑чшаѧ, сꙋ́щыѧ же въ житїѝ вє́щи преѡби́дѣлъ є҆сѝ, и҆ го́рнее житїѐ возлюби́лъ є҆сѝ, ѡ҆дѣ́ѧвсѧ въ смире́нїе, мч҃нически показа́лъ є҆сѝ по́двигъ страда́нїѧ тѣле́сными пѡ́ты, ра́йское наслажде́нїе воспрїѧ́лъ є҆сѝ, и҆ въ свѣ́тлости ст҃ы́хъ бога́тнѡ всели́лсѧ є҆сѝ. Съ ни́миже хрⷭ҇тꙋ̀ предстоѧ̀, пресвѧще́нне ѻ҆́ч҃е а҆рсе́нїе, молѝ спасти́сѧ дꙋша́мъ на́шымъ.

<rubric>Гла́съ ѕ҃:</rubric>

<red>Ц</red>ерко́вное свѣти́ло всѝ вѣ́мы бг҃ови́дное и҆ дꙋ́шъ спаси́телѧ, хрⷭ҇то́ва і҆ера́рха а҆рсе́нїа. Се́й ѹ҆́бѡ чꙋдодѣ́йствы сїѧ́ѧ и҆ богосло́вїемъ ѹ҆краша́емь, хрⷭ҇то́ва ста́да досто́инъ бы́сть, досточꙋ́дный па́стырь, ми́лостивъ, и҆ благоꙋвѣ́тливъ, и҆ всегѡ̀ мі́ра концы̀ просвѣтѝ.

<rubric>Сла́ва, гла́съ и҃:</rubric>

<red>П</red>ресла́внѡ просла́висѧ ст҃а́ѧ цр҃ковь, въ не́йже стека́ютсѧ кнѧ́зи, и҆ всѝ вѣ́рнїи, дꙋхѡ́внаѧ твоѧ̑ ча̑да, неисцѣ́льныхъ страсте́й прїе́млютъ и҆сцѣлє́нїѧ, ѡ҆ и҆́мени твое́мъ, ст҃и́телю ѻ҆́ч҃е а҆рсе́нїе: молѝ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>Б</red>езневѣ́стнаѧ дв҃о:</incipit>

<rubric>На стїхо́внѣ стїхи̑ры, гла́съ в҃.</rubric>

<podoben>Подо́бенъ: <incipit><red>К</red>і́ими похва́льными:</incipit></podoben>

<red>К</red>і́ими пѣ́сненными добро́тами воспои́мъ а҆рхїере́а хрⷭ҇то́ва, ѹ҆ста̀ ти̑хаѧ и҆ є҆ѵⷢ҇лїа є҆гѡ̀ проповѣ́дника свѣ́тла, цр҃ко́внаго храни́телѧ и҆ застꙋ́пника землѝ се́рбстѣй, правосла́вномꙋ во́инствꙋ на́шемꙋ побо́рника; є҆гѡ́же моли́твами врагѡ́въ шата́нїе хрⷭ҇то́съ низложѝ, и҆мѣ́ѧй ве́лїю ми́лость.

<rubric class="inline">Сті́хъ:</rubric> <red>С</red>вѧще́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ возра́дꙋютсѧ.

<red>К</red>і́ими похва́льными вѣнцы̑ ѹ҆вѧзе́мъ і҆ера́рха, свѧще́нства вѣнца̀, благоче́стїѧ ѹ҆правле́нїе, цр҃кве свѣ́тлое ѹ҆краше́нїе, и҆сто́чника бжⷭ҇твенныхъ и҆сцѣле́нїй неисчерпа́емаго, проли́тїе дарова́нїй дꙋхо́вныхъ, рѣкꙋ̀ мно́гихъ чꙋде́съ, зе́млю се́рбскꙋю веселѧ́щꙋ тече́нїемъ, а҆рсе́нїа, до́браго предста́телѧ на́шего и҆ храни́телѧ;

<rubric class="inline">Сті́хъ:</rubric> <red>Б</red>лаже́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.

<red>К</red>і́ими ѹ҆краше́нными гла̑сы воспои́мъ і҆ера́рха, ди́внаго въ чꙋдесѣ́хъ а҆рсе́нїа, безпло́тныхъ сожи́телѧ, ѡ҆свѧще́ннагѡ ѿ пеле́нъ, столпа̀ цр҃кве неподви́жима, весе́лїе землѝ се́рбскїѧ, пра́вды пра́вило, ѡ҆би́димыхъ застꙋ́пника, немощны́хъ врача̀ безме́здна; є҆гѡ́же ра́ди дарова̀ хрⷭ҇то́съ цр҃квамъ соедине́нїе, ми́ръ и҆ ве́лїю ми́лость.

<rubric>Сла́ва, гла́съ ѕ҃:</rubric>

<red>Н</red>бⷭ҇нагѡ црⷭ҇твїѧ во бл҃года́ть, ѹ҆́зкою стезе́ю вше́лъ є҆сѝ, простра́нства: ра́йскаѧ ѻ҆би́тель, прїи́мши тѧ̀, наслѣ́дника сотворѝ, и҆ гл҃го́лы ѹ҆́стъ твои́хъ хва́лѧщи, и҆ житїѐ добродѣ́телей цвѣтꙋ́щее, и҆ своеѧ̀ красоты̀ ѻ҆́бщника тѧ̀ ѹ҆стро́и, пресвѧще́ннаѧ же ра́ка бл҃гоꙋха́нїемъ и҆спо́лнисѧ. Мы́ же свѣтоно́снꙋю па́мѧть любе́знѡ пра́зднꙋемъ, ст҃и́телю ѻ҆́ч҃е а҆рсе́нїе, молѝ спасти́сѧ дꙋша́мъ на́шымъ.

<rubric>И҆ ны́нѣ, бг҃оро́диченъ:</rubric>

<incipit><red>Т</red>воре́цъ и҆ и҆зба́витель мо́й:</incipit>

<rubric>На благослове́нїи хлѣ́бѡвъ тропа́рь, гла́съ и҃:</rubric>

<red>М</red>и́лости наста́вниче и҆ бл҃гоꙋтро́бїѧ сокро́вище, є҆́же всѣ̑мъ ѿве́рзлъ є҆сѝ, правовѣ́рїѧ ѹ҆чи́телю, и҆ а҆рхїере́євъ бжⷭ҇твенное ѹ҆добре́нїе, ѻ҆́ч҃е на́шъ і҆ера́рше а҆рсе́нїе, ни́щихъ бы́лъ є҆сѝ застꙋ́пникъ: тѣ́мъ молѝ хрⷭ҇та̀ бг҃а, просвѣти́ти дꙋ́шы на́шѧ, да не когда̀ ѹ҆́снемъ въ сме́рть. <rubric class="inline">Два́жды.</rubric>

<incipit><red>Б</red>цⷣе дв҃о:</incipit> <rubric class="inline">Є҆ди́ножды.</rubric>



<rubric>На ѹ҆́трени. По а҃-й стїхоло́гїи сѣда́ленъ, гла́съ г҃:</rubric>

<podoben>Подо́бенъ: <incipit><red>Б</red>жⷭ҇твенныѧ вѣ́ры:</incipit></podoben>

<red>В</red>ели́кое со́лнце всеѧ̀ се́рбскїѧ страны̀, добродѣ́телей твои́хъ сїѧ̑нїи и҆ чꙋде́съ свѣ́тлостьми просвѣти́въ твоѧ̑ ча̑да вѣ̑рнаѧ, и҆ и҆стреби́лъ є҆сѝ страсте́й ѡ҆мраче́нїе, ст҃и́телю ѻ҆́ч҃е а҆рсе́нїе, хрⷭ҇та̀ бг҃а молѝ, дарова́ти на́мъ ве́лїю ми́лость. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Б</red>жⷭ҇твеннагѡ є҆стества̀ не ѿлꙋчи́всѧ, пло́ть бы́въ во чре́вѣ твое́мъ: но бг҃ъ вочеловѣ́чивсѧ и҆ пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀, сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ молѝ, дарова́ти на́мъ ве́лїю ми́лость.

<rubric>По в҃-мъ стїхосло́вїи сѣда́ленъ, гла́съ г҃.</rubric>

<podoben>Подо́бенъ: <incipit><red>Б</red>жⷭ҇твенныѧ вѣ́ры:</incipit></podoben>

<red>Ѻ҆́</red>бразы просїѧ́лъ є҆сѝ бг҃оразꙋ́мїѧ, заре́ю ѡ҆блиста́лъ є҆сѝ се́рбское достоѧ́нїе, и҆ ча̑да твоѧ̑ наста́вилъ є҆сѝ словесы̀ твои́ми, нищелю́бїе и҆ любо́вь и҆сточи́лъ є҆сѝ, а҆враа́мовꙋ страннолю́бїю подо́бѧсѧ, ѻ҆́ч҃е а҆рсе́нїе, хрⷭ҇та̀ бг҃а молѝ, дарова́ти на́мъ ве́лїю ми́лость. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ.</rubric>

<red>Б</red>жⷭ҇твеннаѧ ски́нїѧ была̀ є҆сѝ сло́ва, є҆ди́на пречⷭ҇таѧ мт҃и дв҃о, чистото́ю а҆́гг҃лы превозше́дшаѧ. Па́че всѣ́хъ менѐ пе́рсть бы́вша, ѡ҆скверне́на плотски́ми прегрѣше́ньми, ѡ҆чи́сти моли́твъ твои́хъ бжⷭ҇твенными вода́ми, подаю́щи, чⷭ҇таѧ, ве́лїю ми́лость.

<rubric>По полѷеле́и сѣда́ленъ, гла́съ в҃.</rubric>

<podoben>Подо́бенъ: <incipit><red>П</red>овелѣ́нное:</incipit></podoben>

<red>Г</red>рѧди́те, всѝ вѣ́рнїи, вои́стиннꙋ ѹ҆ви́димъ чꙋ́до ди́вно, тлѣ́нна бо ꙗ҆́кѡ нетлѣ́нна зрѧ́ще бжⷭ҇твеннагѡ смотре́нїѧ, въ ра́зꙋмъ приводѧ́ща сего̀ ст҃а́го а҆рхїере́а пѣ́сньми воспои́мъ. Бжⷭ҇твєннаѧ дѣѧ̑нїѧ, ꙗ҆̀же ѡ҆ не́мъ ви́дѧще, рце́мъ: ра́дꙋйсѧ, ѻ҆́ч҃е, землѝ се́рбскїѧ ѻ҆тє́цъ и҆ ѹ҆чи́тель. Молѝ хрⷭ҇та̀ бг҃а грѣхѡ́въ ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть твою̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>П</red>овелѣ́нное та́йнѡ прїе́мъ въ ра́зꙋмѣ, въ кро́вѣ і҆ѡ́сифовѣ, тща́нїемъ предста̀ безпло́тный, гл҃го́лѧ неискꙋсобра́чнѣй: приклони́вый схожде́нїемъ нб҃са̀ вмѣща́етсѧ неизмѣ́ннѡ ве́сь въ тѧ̀. Є҆го́же и҆ ви́дѧ въ ложесна́хъ твои́хъ прїе́мша ра́бїй зра́къ, ѹ҆жаса́юсѧ зва́ти тебѣ̀: ра́дꙋйсѧ, невѣ́сто неневѣ́стнаѧ.

<rubric>Степє́нна, а҃-й а҆нтїфѡ́нъ, д҃-гѡ гла́са.</rubric>

<rubric class="inline">Прокі́менъ:</rubric> <red>Ч</red>естна̀ предъ гдⷭ҇емъ сме́рть прпⷣбныхъ є҆гѡ̀.

<rubric class="inline">Сті́хъ:</rubric> <red>Ч</red>то̀ возда́мъ гдⷭ҇еви ѡ҆ всѣ́хъ:

<rubric>Є҆ѵⷢ҇лїе і҆ѡа́нна, зача́ло л҃ѕ. По н҃-мъ ѱалмѣ̀ стїхи́ра, гла́съ ѕ҃.</rubric>

<versal>П</versal>рпⷣбне ѻ҆́ч҃е и҆ пребл҃же́нне, свѧще́нный па́стырю до́брый, первопа́стырѧ хрⷭ҇та̀ ѹ҆го́дниче, положи́вый дꙋ́шꙋ за се́рбское достоѧ́нїе: ты̀ ны́нѣ а҆рхїере́е а҆рсе́нїе бл҃же́нне, и҆спросѝ ѹ҆ гдⷭ҇а дарова́ти на́мъ ве́лїю ми́лость.

<rubric>Канѡ́нъ бцⷣы со і҆рмосо́мъ, на ѕ҃: И҆ ст҃а́гѡ на и҃. Гла́съ ѕ҃.</rubric>

## Пѣ́снь а҃.

<rubric class="inline">І҆рмо́съ:</rubric> <irmos><red>П</red>омо́щникъ и҆ покрови́тель бы́сть мнѣ̀ во спасе́нїе, се́й мо́й бг҃ъ, и҆ просла́влю є҆го̀, бг҃ъ ѻ҆тца̀ моегѡ̀, и҆ вознесꙋ̀ є҆го̀: сла́внѡ бо просла́висѧ.</irmos>

<red>Б</red>ж҃е сп҃се мо́й, ѿве́рзи моѝ ѹ҆стнѣ̀, и҆ ѧ҆зы́къ мо́й ѹ҆ѧснѝ, ꙗ҆́кѡ да воспою̀ па́мѧть і҆ера́рха твоегѡ̀, є҆го́же на землѝ ѹ҆диви́лъ є҆сѝ сла́внѡ сла́вити тѧ̀: сла́внѡ бо просла́висѧ.

<red>И҆́</red>же превы̑шнѧѧ держа́щи, въ нбⷭ҇наѧ се́ла водворѧ́ше тѧ̀ мꙋ́дрость бж҃їѧ, дѣ́тєли дарова́нїй тебѣ̀ воздаю́щи, го́рнихъ все́льника сотворѧ́етъ, гдⷭ҇ꙋ пою́ща: сла́внѡ бо просла́висѧ.

<red>Б</red>жⷭ҇твєннаѧ краси̑лища, веселѧ́ще свѧще́ннагѡ твоегѡ̀ зра́ка, въ вы̑шнѧѧ вселѧ́ютъ покѡ́ища, къ бжⷭ҇твеннѣй трапе́зѣ, гдⷭ҇ꙋ пою́ща: сла́внѡ бо просла́висѧ.

<rubric class="inline">Бг҃оро́диченъ:</rubric> <red>Ѡ҆</red>кова́нныхъ свободи́телѧ, бцⷣе, и҆ те́мныхъ просвѣти́телѧ чре́во твоѐ пречⷭ҇тое вмѣстѝ. Є҆гѡ́же ржⷭ҇тво́мъ і҆́дѡльскїѧ ле́сти свобо́ждшесѧ, и҆́стиннꙋю навыко́хомъ воспѣва́ти бж҃їю мт҃рь.

<rubric class="inline">Катава́сїа:</rubric> <irmos><red>Ѿ</red>ве́рзꙋ ѹ҆ста̀ моѧ̑.</irmos>

## Пѣ́снь г҃.

<rubric class="inline">І҆рмо́съ:</rubric> <irmos><red>Ѹ҆</red>твердѝ, гдⷭ҇и, на ка́мени за́повѣдей твои́хъ подви́гшеесѧ срⷣце моѐ, ꙗ҆́кѡ є҆ди́нъ ст҃ъ є҆сѝ и҆ гдⷭ҇ь.</irmos>

<red>П</red>росвѣще́нїе дѣ́тели твоеѧ̀ бжⷭ҇твенныхъ каса́ѧсѧ, ѿ земны́хъ къ па́мѧти возво́дитъ вы́шнѧгѡ жела́нїѧ, преводѧ̀ ѿ тлѝ въ жи́знь неконе́чнꙋю.

<red>П</red>а́мѧть твоѧ̀ пребыва́етъ, ст҃и́телю, и҆ кро́тость се́рдца твоегѡ̀ въ ро́дъ и҆ ро́дъ, се́й ѹ҆подоблѧ́еми, бжⷭ҇твенныѧ твоеѧ̀ сла́вы насыща́ющесѧ, досто́йнѡ тѧ̀ воспѣва́емъ.

<red>П</red>ре́йде сѣ́нь зако́на, и҆знемо́гши, дѣ́ломъ благовѣствова́нїѧ твоегѡ̀, хрⷭ҇то́съ и҆́стина, сїѧ́ющи, всѧ̑ просвѣща́етъ, вѣ́рою па́мѧть твою̀, ст҃и́телю, пра́зднꙋющыѧ.

<rubric class="inline">Бг҃оро́диченъ:</rubric> <red>С</red>вѣ́та бжⷭ҇твеннагѡ зарѧ̀ и҆зъ чре́ва твоегѡ̀ просїѧ̀ вѣ́рныхъ благоꙋха́юща: сегѡ̀ благово́нїе полꙋчи́вше, ѡ҆мраче́нїѧ свободи́хомсѧ тобо́ю, бцⷣе пречⷭ҇таѧ.

<rubric>Сѣда́ленъ, гла́съ д҃.</rubric>

<podoben>Подо́бенъ: <incipit><red>В</red>ознесы́йсѧ:</incipit></podoben>

<red>Д</red>не́сь і҆ера́рха па́мѧть возсїѧ̀ на́мъ, солнцеѻбра́знѡ лꙋча́ми сїѧ́ющи, свѣ́та ꙗ҆вле́нїе всѣ̑мъ простира́етъ, и҆ всѣ̑мъ велегла́снѡ вопїе́тъ и҆ глаго́летъ: прїиди́те, жела́емыхъ наслади́мсѧ. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Т</red>е́плое застꙋпле́нїе сꙋ́щихъ въ бѣда́хъ, и҆ помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ и҆зба́вихомсѧ, бцⷣꙋ, вѣ́рнїи, ѹ҆блажа́емъ.

## Пѣ́снь д҃.

<rubric class="inline">І҆рмо́съ:</rubric> <irmos><red>Ѹ҆</red>слы́ша прⷪ҇ро́къ, прише́ствїе твоѐ, гдⷭ҇и, и҆ ѹ҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆ чл҃вѣ́кѡмъ ꙗ҆ви́тисѧ, и҆ глаго́лаше: ѹ҆слы́шахъ слꙋ́хъ тво́й, и҆ ѹ҆боѧ́хсѧ: сла́ва си́лѣ твое́й, гдⷭ҇и.</irmos>

<red>В</red>озсїѧ́вый свѣ́тъ и҆ просвѣще́й ѹ҆́тро, показа́ тѧ де́нь, ѡ҆свѧще́нне ѻ҆́ч҃е а҆рсе́нїе, ѹ҆че́нїемъ бжⷭ҇тва̀ є҆гѡ̀ всѧ̑ къ свѣ́тꙋ тогѡ̀ возводѧ́щаго. И҆́мже просвѣща́єма дꙋхѡ́внаѧ твоѧ̑ ча̑да, па́мѧть твою̀ пра́зднꙋемъ.

<red>Ж</red>итїѧ̀ а҆рхїере́йства твоегѡ̀ ѻ҆́бразы, сопе́рника не и҆мꙋ́ще, безъ свидѣ́телей ѡ҆блича́ютъ тѧ̀: плотска̑ѧ бо дꙋхѡ́внымъ покори́въ, ѿхожде́нїемъ свои́мъ въ нбⷭ҇наѧ всели́сѧ, и҆дѣ́же ликовствꙋ́ѧ, пребл҃же́нне а҆рсе́нїе, свѣ́томъ бжⷭ҇твеннымъ просвѣтѝ любо́вїю пою́щыѧ тѧ̀.

<red>Ч</red>ꙋде́съ, и҆́хже сподо́билсѧ є҆сѝ ѿ влⷣки твоегѡ̀, прпⷣбне, зрѧ́ще бжⷭ҇твєннаѧ твоѧ̑ ча̑да, дꙋхо́вныѧ сла́дости насыща́емсѧ, тѧ̀ предста́телѧ и҆мꙋ́ще къ немꙋ̀, прича́стїѧ бжⷭ҇твеннагѡ сподо́би на́съ ѹ҆лꙋчи́ти, мо́лимсѧ.

<rubric class="inline">Бг҃оро́диченъ:</rubric> <red>Ч</red>ре́во дѣ́вственное но́ситъ, є҆де́мскаѧ две́рь ѿверза́етсѧ, а҆́бїе вѣ́рныхъ со́нмы дерза́юще вхо́дѧтъ, и҆́стиннꙋю бцⷣꙋ вѣ́рнѡ восхвалѧ́ютъ, рожде́нномꙋ ѿ неѧ̀: зовꙋ́ще: сла́ва си́лѣ твое́й, гдⷭ҇и.

## Пѣ́снь є҃.

<rubric class="inline">І҆рмо́съ:</rubric> <irmos><red>М</red>и́ръ мно́гъ лю́бѧщымъ тѧ̀, хрⷭ҇тѐ, и҆ но́щь просвѣще́нїѧ въ пи́щи слове́съ твои́хъ: сегѡ̀ ра́ди ѿ но́щи ѹ҆́тренююще, про́симъ ми́лости ѿ тебє̀, чл҃вѣколю́бче.</irmos>

<red>В</red>седѣ́тельнаѧ и҆ всемогꙋ́щаѧ мꙋ́дрость и҆ си́ла влⷣчнѧ, столпа̀ и҆́стинна тѧ̀ пресвѧще́ннаго сотво́рши, до́мъ создала̀ є҆́сть, бжⷭ҇твєннаѧ ѡ҆гра̑ды є҆гѡ̀ наполнѧ́ющь, и҆ є҆реті́чєскаѧ шата̑нїѧ прогонѧ́ющь, а҆рсе́нїе пребл҃же́нне: тѣ́мъ тѧ̀ восхвалѧ́емъ.

<red>В</red>озсїѧ́въ ѿ нб҃съ благолѣ́пїе вы́шнѧгѡ, примѣ́сомъ ст҃и́тельства ѡ҆бло́жь тѧ̀, нбⷭ҇ныѧ трапе́зы состо́льника сотворѝ, ны́нѣшнѧгѡ же пода́телѧ вѣ̑рнымъ показа̀, сщ҃е́нне, вопїю́ща: про́симъ ми́лости ѿ тебє̀, чл҃вѣколю́бче.

<red>С</red>вѣтоли́тїѧ бжⷭ҇твеннагѡ и҆спо́лнившисѧ, пресвѧще́ннаѧ твоѧ̀ глава̀ сла́дости ѧ҆зы́ка ѹ҆держа́ти не возмо́же: а҆́ще бо и҆ въ земна̑ѧ сни́де, но дꙋ́хомъ въ нбⷭ҇наѧ дости́же, ѻ҆́ч҃е а҆рсе́нїе, ми́ръ и҆спросѝ дꙋша́мъ на́шымъ.

<rubric class="inline">Бг҃оро́диченъ:</rubric> <red>П</red>ра́дѣднѧѧ клѧ́тва разрѣши́сѧ и҆ прама́тернѧѧ болѣ́знь и҆сцѣли́сѧ, пречⷭ҇таѧ, чре́ва твоегѡ̀ ржⷭ҇тво́мъ: безсѣ́меннѡ бо заче́нши, сло́во родила̀ є҆сѝ. Є҆мꙋ́же прилѣ́жнѡ моли́сѧ спасти́ ны.

## Пѣ́снь ѕ҃.

<rubric class="inline">І҆рмо́съ:</rubric> <irmos><red>В</red>озопи́хъ всѣ́мъ се́рдцемъ мои́мъ къ ще́дромꙋ бг҃ꙋ, и҆ ѹ҆слы́ша мѧ̀ ѿ а҆́да преиспо́днѧгѡ, и҆ возведѐ ѿ тлѝ живо́тъ мо́й.</irmos>

<red>Б</red>жⷭ҇твенныѧ сла́вы пꙋтеше́ствїѧ дѣ́лы ꙗ҆влѧ́юще, земна̑ѧ прово́дѧтъ съ весе́лїемъ: нбⷭ҇наѧ же ра́дꙋютсѧ, прїе́млюще дꙋ́хомъ пресвѧще́ннаго а҆рсе́нїа.

<red>Б</red>лагослове́нъ пло́дъ бг҃опрїѧ́тный, бжⷭ҇твеннагѡ дх҃а дѣ́тельми сїѧ́ѧ, и҆ преиспѡ́днѧѧ мрачи́тъ, въ торжество̀ і҆ера́рха собира́ющыѧсѧ просвѣща́етъ вои́стиннꙋ: грѧди́те, вѣ́рнїи, просвѣти́мсѧ.

<red>Г</red>ра́днѧгѡ ше́ствїѧ тече́нїе провосхища́ѧ, вѣдѧ́й предстои́тъ а҆рсе́нїй, зовы́й: грѧди́те, ча̑да, стра́хꙋ гдⷭ҇ню наꙋчи́тесѧ, ꙗ҆́коже речѐ гдⷭ҇ь: ꙗ҆́кѡ кро́токъ є҆́смь и҆ смире́нъ се́рдцемъ, и҆ ѡ҆брѧ́щете поко́й дꙋша́мъ на́шымъ.

<rubric class="inline">Бг҃оро́диченъ:</rubric> <red>И҆</red>сконѝ прⷪ҇ро́чєствїѧ ѡ҆ тебѣ̀ прореко́ша, ны́нѣ же на тебѣ̀ и҆спо́лнишасѧ, пречⷭ҇таѧ: ѻ҆́въ бо тѧ̀ рꙋно̀ пронаречѐ, на него́же сни́де сло́во бж҃їе, ны́нѣ же ты̀, дв҃о, родила̀ є҆сѝ гдⷭ҇а.

<rubric>Конда́къ, гла́съ в҃.</rubric>

<podoben>Подо́бенъ: <incipit><red>В</red>ы́шнихъ и҆щѧ̀:</incipit></podoben>

<red>В</red>ъ пи́щи слове́съ твои́хъ, бг҃оно́се а҆рсе́нїе, разꙋ́мнѡ ча̑да твоѧ̑ пита́ѧ, ѧ҆зы́комъ хвалѧ̀, ѹ҆стна́ми же пѣ́нїе приносѧ̀, вѣща́нїемъ зовы́й: хрⷭ҇тѐ, ты̀ є҆сѝ свѣ́тъ неизрече́нный.

<rubric class="inline">І҆́косъ:</rubric> <red>С</red>ла́дкое твоѐ вѣща́нїе въ послꙋшество̀ прихо́дитъ, громо́вными ѻ҆́бразы простира́ѧсѧ, въ добропослꙋша́нїе нꙋ́дитъ, неизрече́нныѧ ра́дости ѻ҆́бщники ѹ҆вѣщава́ѧ: прїиди́те, ча̑да, глаго́лѧ, возвели́чите гдⷭ҇а со мно́ю. Є҆гѡ́же сла́дости насыща́ющесѧ, въ нбⷭ҇наѧ се́ла водвори́мсѧ и҆ свѣ́тлости сподо́бимсѧ, вѣща́нїемъ зовꙋ́ще: хрⷭ҇тѐ, ты̀ є҆сѝ свѣ́тъ неизрече́нный.

## Пѣ́снь з҃.

<rubric class="inline">І҆рмо́съ:</rubric> <irmos><red>Н</red>еизрече́нное чꙋ́до, въ пещѝ и҆зба́вивый прпⷣбныѧ ѻ҆́троки и҆зъ пла́мене, во гро́бѣ ме́ртвъ бездыха́ненъ полага́етсѧ, во спасе́нїе на́съ пою́щихъ: и҆зба́вителю бж҃е, бл҃гослове́нъ є҆сѝ.</irmos>

<red>А҆́</red>ще и҆ земна̑ѧ превосхо́дитъ, вы̑шнимъ каса́ѧсѧ, бл҃года́тїю дꙋхо́вною съ си́ми совокꙋплѧ́ѧсѧ, неизрече́нныѧ ра́дости наполнѧ́етъ, сы́ны свѣ́та сотворѧ́етъ пою́щыѧ: бл҃гослове́нъ бг҃ъ ѻ҆тє́цъ на́шихъ.

<red>Ж</red>итє́йскаѧ ѹ҆ныва́ютъ, и҆ бжⷭ҇твєннаѧ красꙋ́ютсѧ, небє́снаѧ торжествꙋ́ютъ, а҆рхїере́йскїй тво́й дꙋ́хъ прїе́млюще, земна̑ѧ попра́вша и҆ въ нбⷭ҇ныхъ ликꙋ́юща, съ весе́лїемъ поѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ.

<red>Д</red>ѣ́тели бжⷭ҇твеннагѡ твоегѡ̀ дꙋ́ха, разширѧ́юще вхо́ды, бжⷭ҇твєннаѧ ча̑да твоѧ̑ ведꙋ́тъ въ живо́тъ. И҆́хже жела́юще, про́симъ: молѝ ѡ҆ на́съ, пресвѧще́нне а҆рсе́нїе.

<rubric class="inline">Бг҃оро́диченъ:</rubric> <red>Д</red>ве́рь тѧ̀ заключе́ннꙋю наречѐ прⷪ҇ро́къ, чⷭ҇таѧ, ю҆́же никто́же про́йде, то́кмѡ бг҃ъ є҆ди́нъ, ѿверза́ѧ на́мъ па́ки є҆дє́мскїѧ вхо́ды, вѣ́рнѡ сла́вѧщымъ тѧ̀, бцⷣе.

## Пѣ́снь и҃.

<rubric class="inline">І҆рмо́съ:</rubric> <irmos><red>З</red>а зако́ны ѻ҆ч҃єскїѧ бл҃же́ннїи въ вавѷлѡ́нѣ ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе безꙋ́мное, и҆ совокꙋ́плени и҆́мже не свари́шасѧ ѻ҆гне́мъ, держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а по́йте дѣла̀, и҆ превозноси́те во всѧ̑ вѣ́ки.</irmos>

<red>С</red>вѣ́томъ бжⷭ҇твеннымъ ѡ҆зарѧ́ема, благоꙋха́нїемъ цвѣтꙋ́щи, свѧще́ннаѧ па́мѧть твоѧ̀, а҆рсе́нїе, просвѣща́етъ вѣ̑рныѧ, созыва́ющи вопи́ти: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

<red>Ж</red>ела́емыхъ сы́тости бжⷭ҇твєннаѧ твоѧ̑ ча̑да напо́лнитисѧ просѧ́ще, благоꙋкраше́нною твое́ю па́мѧтїю прохлажда́еми, и҆̀, веселѧ́щесѧ, вѣ́рнѡ пою́тъ просла́вльшаго па́мѧть твою̀, і҆ера́рше, взыва́юще: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

<red>П</red>а́мѧть твоѧ̀ вѣ́чнаѧ, а҆рхїере́е, кро́тость и҆ смире́нїе се́рдца твоегѡ̀ возвѣща́ющи, въ ню́же собира́еми, просвѣще́нїѧ бжⷭ҇твеннагѡ хода́тайствомъ твои́мъ надѣ́ющесѧ полꙋчи́ти жела́емыхъ, весе́лїемъ зовꙋ́ще: гдⷭ҇а по́йте дѣла̀, и҆ превозноси́те є҆го̀ во вѣ́ки.

<rubric class="inline">Бг҃оро́диченъ:</rubric> <red>Н</red>еѡскꙋ̑дныѧ то́ки милосе́рдїѧ и҆сточа́ющи призыва́ющымъ тѧ̀, влⷣчце, и҆ пѣ́сньми хва́лѧщихъ тѧ̀, чⷭ҇таѧ, не ѡ҆ста́ви молѧ́щихсѧ тебѣ̀, црⷭ҇твїѧ сн҃а твоегѡ̀ сподо́би вопїю́щыѧ вѣ́рою: гдⷭ҇а воспѣва́йте дѣла̀, и҆ превозноси́те є҆го̀ во вѣ́ки.

## Пѣ́снь ѳ҃.

<rubric class="inline">І҆рмо́съ:</rubric> <irmos><red>С</red>тра́нствїѧ влⷣчнѧ и҆ безсме́ртныѧ трапе́зы на го́рнѣмъ ме́стѣ, высо́кими ѹ҆мы̑, вѣ́рнїи, прїиди́те наслади́мсѧ, возше́дша сло́ва, ѿ сло́ва наꙋчи́вшесѧ, є҆го́же велича́емъ.</irmos>

<red>Т</red>ече́ньми преминѐ землена́ѧ твоѧ̀ жи́знь, и҆ нбⷭ҇нагѡ тѧ̀ селе́нїѧ не ѡ҆ста́ви, и҆́бо не потче́сѧ нога̀ пло́ти твоеѧ̀, дрема́нїѧ дꙋ́хъ тебє̀ не ѡ҆долѣ̀, хранѧ́щꙋ тѧ̀ бг҃ꙋ. Тѣ́мже молѝ за ны̀ гдⷭ҇а, пресвѧще́нне ѻ҆́ч҃е а҆рсе́нїе.

<red>Н</red>бⷭ҇нїи ли́цы ра́дꙋютсѧ, мы́ же землені́и славосло́вимъ, де́мѡнскаѧ крѣ́пость и҆счезѐ, пресвѧще́ннагѡ твоегѡ̀ дꙋ́ха вы́спрь ви́дѧще водворѧ́ема въ нбⷭ҇наѧ селє́нїѧ, ѡ҆ хва́лѧщихъ тѧ̀ молѝ, свѧще́нне а҆рсе́нїе.

<red>Ѻ҆</red>ц҃ꙋ̀ и҆ сн҃ꙋ и҆ ст҃о́мꙋ дх҃ꙋ вѣ́рою покланѧ́емсѧ, тричи́сленное є҆ди́нство сла́вѧще, и҆ съ любо́вїю воспѣва́юще, глаго́лемъ: моли́твами і҆ера́рха твоегѡ̀ а҆рсе́нїа поми́лꙋй, и҆ сохранѝ всѧ̑ ны̀.

<rubric class="inline">Бг҃оро́диченъ:</rubric> <red>Д</red>ре́внимъ престꙋпле́нїемъ введѐ въ па́гꙋбꙋ пра́баба є҆стество̀ земно́е: ржⷭ҇тва́ же твоегѡ̀ чревоноше́нїемъ, пречⷭ҇таѧ, па́ки къ бг҃ꙋ примири́хомсѧ. Є҆го́же сла́вѧще, тебѐ, дв҃о, велича́емъ.

<rubric>Свѣти́ленъ:</rubric>

<podoben>Подо́бенъ: <incipit><red>Н</red>е́бо ѕвѣзда́ми:</incipit></podoben>

<red>С</red>т҃и́телю преста́вльшꙋсѧ, собра́шасѧ наро́ди погребстѝ тѣ́ло є҆гѡ̀: а҆́гг҃ли же, веселѧ́щесѧ, прїима́хꙋ дꙋ́шꙋ є҆гѡ̀, вселѧ́юще во ст҃ы̑ѧ дворы̀. <rubric class="inline">Два́жды.</rubric>

<rubric>Сла́ва, и҆ ны́нѣ, бг҃оро́диченъ:</rubric>

<red>Д</red>ержа́внымъ твои́мъ покро́вомъ, ѿ вра̑гъ навѣ́та рабы̑ твоѧ̑ сохранѝ, чⷭ҇таѧ, всѧ̑ ны̀ невре́дны: тѧ́ бо стѧжа́хомъ є҆ди́нꙋ прибѣ́жище въ ско́рбехъ.

<rubric>На хвали́техъ стїхи̑ры а҆ д҃, гла́съ д҃.</rubric>

<podoben>Подо́бенъ: <incipit><red>Ꙗ҆́</red>кѡ до́блѧ:</incipit></podoben>

<red>М</red>имоте́къ земна̑ѧ, вы́шнихъ дости́глъ є҆сѝ, и҆ со а҆́гг҃льскими ли́ки водворѧ́ешисѧ, трⷪ҇цы проповѣ́дникъ ꙗ҆ви́всѧ. Є҆́йже предстоѧ̀ со дерзнове́нїемъ, за ны̀ моли́сѧ прилѣ́жнѡ, а҆рсе́нїе прпⷣбне, сопресто́льниче а҆рхїере́євъ и҆ похвала̀. <rubric class="inline">Два́жды.</rubric>

<red>Ѿ</red> чꙋ́вственна твоегѡ̀ житїѧ̀, на нб҃са̀ возводи́ма, со ст҃ы́ми сїѧ́юща пресвѣ́тлѡ, горѣ̀ вселѧ́ема, тѧ̀ земна̑ѧ славосло́вѧтъ, и҆ нбⷭ҇наѧ ра́дꙋютсѧ: съ ни́миже хрⷭ҇тꙋ̀ предстоѧ̀, моли́сѧ ѡ҆ на́съ, а҆рсе́нїе, сопресто́льниче а҆рхїере́євъ и҆ похвала̀ прпⷣбныхъ.

<red>Н</red>аи́тїемъ ст҃а́гѡ дх҃а, ѡ҆свѧще́ннаѧ твоѧ̀ глава̀ і҆ера́рше, чꙋ́вственнымъ зра́комъ прозрѧ́щи, ꙗ҆зы́чными стрꙋѧ́ми, со а҆рхїерє́и и҆зво́ли сла́вити въ трⷪ҇цѣ є҆ди́но бжⷭ҇тво̀: є҆́йже предстоѧ̀, а҆рсе́нїе, молѝ ѡ҆ на́съ, сопресто́льниче а҆рхїере́євъ и҆ похвала̀.

<rubric>Сла́ва, гла́съ ѕ҃:</rubric>

<red>П</red>ревзы́де па́мѧть твоѧ̀, бг҃оно́се і҆ера́рше а҆рсе́нїе, па́че чꙋ́вственнагѡ свѣ́та сїѧ́ющи, пречꙋ̑днаѧ бо сотвори́лъ и҆ ди̑внаѧ прїѧ́лъ є҆сѝ. Пра́выми пꙋти̑ ше́ствовавъ, пресла̑внаѧ наслѣ́довалъ є҆сѝ. Въ не́йже ликꙋ́юще, дꙋхѡ́внаѧ ча̑да, въ нбⷭ҇наѧ се́ла моли́твами твои́ми водворѧ́ютсѧ, и҆ веселѧ́тсѧ, тебѣ̀ предстоѧ́ще, и҆ торжествꙋ́ютъ твоѐ кра́сное ѹ҆спе́нїе, тобо́ю просѧ́ще полꙋчи́ти ѿ хрⷭ҇та̀ ве́лїю ми́лость.

<rubric>И҆ ны́нѣ, бг҃оро́диченъ:</rubric>

<red>Б</red>цⷣе, ты̀ є҆сѝ лоза̀ и҆́стиннаѧ.

<rubric>Славосло́вїи вели́кое, и҆ ѿпꙋ́стъ.</rubric>



<rubric>На лїтꙋргі́и, бл҃жє́нна ѿ канѡ́на ст҃а́гѡ, пѣ́снь г҃-ѧ, и҆ ѕ҃-ѧ.</rubric>

<rubric>Прокі́менъ, гла́съ а҃:</rubric>

<red>Ѹ҆</red>ста̀ моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀ ра́зꙋмъ.

<rubric class="inline">Сті́хъ:</rubric> <incipit><red>Ѹ҆</red>слы́шите сїѧ̑ всѝ ꙗ҆зы́цы:</incipit>

<rubric>А҆пⷭ҇лъ къ є҆вре́ѡмъ, зача́ло ти҃і.</rubric>

<rubric>А҆ллилꙋ́їа, гла́съ в҃.</rubric>

<incipit><red>Ѹ҆</red>ста̀ пра́веднагѡ поꙋча́тсѧ премꙋ́дрости:</incipit>

<rubric class="inline">Сті́хъ:</rubric> <red>З</red>ако́нъ бг҃а є҆гѡ̀ въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀.

<rubric>Є҆ѵⷢ҇лїе лꙋкѝ, зача́ло к҃д:</rubric>

<rubric class="inline">Прича́стенъ:</rubric> <incipit><red>В</red>ъ па́мѧть вѣ́чнꙋю:</incipit>
